<!doctype html>
<html lang="el">
<head>
  <meta charset="utf-8">
  <title>Περάτωση της δίκης</title>
  <meta name="description"      content="Η διακοπή της δίκης, πίσω από την ασπίδα της νομολογίας">
  <meta name="robots"           content="archive, follow, index, snippet">
  <meta name="viewport"         content="initial-scale = 1">
  <meta name="format-detection" content="telephone = no">
  <link rel="stylesheet"        href="./stylesheets/greeklaw.css">
  <script async                 src="./javascripts/nav.js"></script>
</head>
<body>
  <header><a href="./">Greek Law</a></header>
  <nav role="navigation"></nav>
  
<main role="main">
<h1 id="διακοπή-της-δίκης">Διακοπή της δίκης</h1>
Η δίκη διακόπτεται, αν, μέχρι να τελειώσει η προφορική συζήτηση της υπόθεσης, μετά την οποία εκδίδεται η οριστική απόφαση, συντρέξει κάποιος από τους λόγους που αναφέρονται στο άρ.286 ΚΠολΔ<cite> ΑΠ 148/2017</cite><cite> άρ.286 ΚΠολΔ</cite>.

<h2>Λόγοι διακοπής της δίκης</h2>
Οι λόγοι διακοπής της δίκης αναφέρονται περιοριστικά στο άρ.286 ΚΠολΔ<cite> ΑΠ 148/2017</cite><cite> άρ.286 ΚΠολΔ</cite>.

<h3>Θάνατος διαδίκου</h3>
Η δίκη διακόπτεται και με τον θάνατο κάποιου διαδίκου<cite> ΑΠ 1567/2010</cite>.

Η διακοπή επέρχεται από τη γνωστοποίηση προς τον αντίδικο του θανάτου του διαδίκου<cite> ΑΠ 1567/2010</cite><cite> άρ.287 παρ.1 ΚΠολΔ</cite>.

Επί θανάτου του αρχικού διαδίκου, ως διάδικος υπέρ του οποίου επήλθε η διακοπή της δίκης νοείται ο κληρονόμος του, ο οποίος και έχει δικαίωμα να επαναλάβει τη δίκη<cite> ΑΠ 148/2017</cite>.

Αν αμφισβητηθεί η ιδιότητα του κληρονόμου του αποβιώσαντος διαδίκου, η ιδιότητά του αυτή αποτελεί αντικείμενο απόδειξης<cite> ΑΠ 194/2012</cite>.

Αν άτομο του οποίου δεν προκύπτει η ταυτότητα και ιδιότητα, ως κληρονόμου ή πληρεξουσίου δικηγόρου, γνωστοποιήσει το θάνατο διαδίκου, ακόμη και με ληξιαρχική πράξη θανάτου, η γνωστοποίηση δεν είναι νομότυπη και η δίκη συνεχίζεται κανονικά<cite> ΑΠ 148/2017</cite>.

Αν ανοίχθηκε δίκη με την προσφυγή μέλους σωματείου κατά της περί αποβολής απόφασης οργάνου του, και επέλθει θάνατος του προσφυγόντος μέλους κατά τη διάρκεια της δίκης, δεν επέρχεται βιαία διακοπή της δίκης, αλλά καταργείται η δίκη, καθώς καθίσταται πλέον άνευ αντικειμένου, λόγω του προσωποπαγούς χαρακτήρα του επίδικου δικαιώματος<cite> ΑΠ 490/2001</cite><cite> άρ.286 περ.α ΚΠολΔ</cite>.

<h3>Ενηλικίωση του ανήλικου</h3>
Η ενηλικίωση του ανήλικου όταν είχε ανοιχθεί η δίκη διαδίκου, ο οποίος ως ανήλικος εκπροσωπήθηκε στο δικαστήριο από τους γονείς του ως νόμιμους αντιπροσώπους του, δεν αποτελεί λόγο διακοπής της δίκης<cite> ΑΠ 1626/2011</cite>.
Κατά μια άποψη, λόγο διακοπής της δίκης αποτελεί και η ενηλικίωση διαδίκου του οποίου νόμιμοι αντιπρόσωποι στη δίκη ήταν οι ασκούντες τη γονική μέριμνά του<cite> 705/2006 Εφ.Λάρισας</cite>.

<h2>Γνωστοποίηση του λόγου της διακοπής</h2>
Η γνωστοποίηση του λόγου της διακοπής γίνεται<ul>
<li>από εκείνον που έχει δικαίωμα να επαναλάβει τη δίκη<cite> ΑΠ 148/2017</cite><cite> άρ.287 παρ.1 εδ.2 ΚΠολΔ</cite>, ή</li>
<li>από εκείνον που μέχρι τη στιγμή της επέλευσης του λόγου της διακοπής ήταν πληρεξούσιός του<cite> ΑΠ 148/2017</cite><cite> άρ.287 παρ.2 ΚΠολΔ</cite>.</li></ul>

Η γνωστοποίηση του λόγου της διακοπής γίνεται<ul>
<li>με προφορική δήλωση στο ακροατήριο<cite> ΑΠ 148/2017</cite><cite> άρ.287 παρ.1 εδ.1 ΚΠολΔ</cite>, ή</li>
<li>με τις προτάσεις, από 01-01-2016<cite> άρ.287 παρ.1 εδ.1 ΚΠολΔ</cite><cite class="c"> άρ.δεύτερο παρ.2 ν.4335/2015</cite><cite class="t"> άρ.ένατο παρ.4 ν.4335/2015</cite>, ή</li>
<li>με επίδοση δικογράφου<cite> ΑΠ 148/2017</cite><cite> άρ.287 παρ.1 εδ.1 ΚΠολΔ</cite>, ή</li>
<li>με προφορική δήλωση εκτός ακροατηρίου, κατά την επιχείρηση διαδικαστικής πράξης<cite> ΑΠ 148/2017</cite><cite> άρ.287 παρ.1 εδ.1 ΚΠολΔ</cite>.</li></ul>

Η γνωστοποίηση της διακοπής της δίκης μπορεί να γίνει και με προφορική δήλωση στο ακροατήριο του πληρεξουσίου δικηγόρου του διαδίκου, στο πρόσωπο του οποίου επήλθε ο λόγος της διακοπής<cite> ΑΠ 1567/2010</cite><cite> άρ.287 ΚΠολΔ</cite>.

<h2>Επέλευση της διακοπής</h2>
Το αποτέλεσμα της διακοπής επέρχεται μόνο αν τόσο το διακοπτικό γεγονός όσο και η κατά νόμιμο τρόπο γνωστοποίησή του επισυμβούν το βραδύτερο μέχρι την προφορική συζήτηση της υπόθεσης στο ακροατήριο<cite> ΑΠ 148/2017</cite>.

Η επέλευση της διακοπής επέρχεται από τη γνωστοποίηση του λόγου της στον αντίδικο εκείνου υπέρ του οποίου επήλθε η διακοπή<cite> ΑΠ 194/2012</cite>.

Αν δεν γίνει έγκυρη γνωστοποίηση της διακοπής, η δίκη συνεχίζεται κανονικά σαν να μην εχώρησε ποτέ η διακοπή, και η απόφαση εκδίδεται εγκύρως στο όνομα των αρχικών διαδίκων<cite> ΑΠ 148/2017</cite>.

Ο κληρονόμος του διαδίκου υπέρ του οποίου επήλθε η διακοπή μπορεί να επαναλάβει τη δίκη εκουσίως με ρητή ή σιωπηρή δήλωσή του<cite> ΑΠ 194/2012</cite>.

Ο πληρεξούσιος δικηγόρος του διαδίκου, στο πρόσωπο του οποίου επήλθε ο λόγος της διακοπής, μπορεί να επαναλάβει τη δίκη εκουσίως με ρητή ή σιωπηρή δήλωσή του<cite> ΑΠ 288/2014</cite>.

Σιωπηρή δήλωση περί επανάληψης της δίκης συνιστά και η επίδοση κλήσης για συζήτηση, στην οποία η ιδιότητα του καλούντος ως κληρονόμου δεν είναι αναγκαίο να διατυπώνεται πανηγυρικά, αλλά μπορεί να προκύπτει από το όλο περιεχόμενό της<cite> ΑΠ 194/2012</cite>.

<h2>Επανάληψη της δίκης</h2>
Η επανάληψη της δίκης που έχει διακοπεί λόγω θανάτου κάποιου διαδίκου μπορεί να γίνει εκούσια με ρητή ή σιωπηρή δήλωση των προσώπων, τα οποία υπεισέρχονται στη δικονομική του θέση, ως κληρονόμοι εκείνου<cite> ΑΠ 171/2017</cite><cite> άρ.290 ΚΠολΔ</cite>.

Αν αποδεικνύεται ή συνομολογείται από τον αντίδικο, έστω και σιωπηρά, η νόμιμη δυνατότητα του προσώπου να διεξάγει τη δίκη στη θέση του διαδίκου, στον οποίο αφορούσε το διακοπτικό γεγονός, δεν απαιτείται ιδιαίτερη συζήτηση περί της επανάληψης, και η δίκη συνεχίζεται κανονικά<cite> ΑΠ 171/2017</cite>.

Η επανάληψη της δίκης που διακόπηκε μπορεί να γίνει εκούσια με ρητή ή σιωπηρή δήλωση του πληρεξουσίου δικηγόρου του διαδίκου, στο πρόσωπο του οποίου επήλθε ο λόγος της διακοπής<cite> ΑΠ 1567/2010</cite><cite> άρ.290 ΚΠολΔ</cite>.

Για την επανάληψη της δίκης εκ μέρους του κληρονόμου του αποβιώσαντος διαδίκου δεν απαιτείται να έχει προηγηθεί η αποδοχή της κληρονομίας του αποβιώσαντος από τον κληρονόμο του, γιατί αυτός δεν ασκεί αυτοτελές δικό του δικαίωμα αλλά απλώς επαναλαμβάνει τη δίκη που διακόπηκε και τη συνεχίζει με την ιδιότητα του κληρονόμου του αποβιώσαντος<cite> ΑΠ 171/2017</cite>.

Για την επανάληψη της δίκης δεν απαιτείται η υποβολή φόρου κληρονομίας, καθώς το αντικείμενο της κληρονομίας ήταν επίδικο κατά τον χρόνο του θανάτου του διαδίκου και η φορολογική υποχρέωση γεννιέται κατά τον χρόνο της λήξης, με οποιοδήποτε τρόπο, της επιδικίας<cite> ΑΠ 171/2017</cite>.

Επί εκούσιας επανάληψης της δίκης, αν ο κληρονόμος του αποβιώσαντος διαδίκου υπέρ του οποίου επήλθε η διακοπή της δίκης επιδίδει κλήση προς επανάληψη της συζήτησης, και στην κλήση δεν αναφέρεται ο χρόνος θανάτου του αποβιώσαντος διαδίκου, η κλήση προς επανάληψη της συζήτησης δεν είναι αόριστη από μόνο τον λόγο αυτό<cite> ΑΠ 194/2012</cite>.

<h3>Αναγκαστική επανάληψη της δίκης</h3>
Ο κληρονόμος, ο κληροδόχος ή ο καταπιστευματοδόχος δεν μπορούν να κληθούν για να επαναληφθεί η δίκη που έχει διακοπεί πριν περάσει η προθεσμία της αποποίησης ή πριν χάσουν με οποιονδήποτε άλλο τρόπο το δικαίωμα της αποποίησης<cite> άρ.292 ΚΠολΔ</cite>.

Επί αναγκαστικής επανάληψης της δίκης, απαιτείται η παρέλευση της προθεσμίας αποποίησης της κληρονομίας, που αφετηρία έχει τον χρόνο επαγωγής (θανάτου) του κληρονομούμενου<cite> ΑΠ 194/2012</cite>.
</main>

  <footer role="contentinfo"><small>© Greek Law</small></footer>
</body>
</html>
