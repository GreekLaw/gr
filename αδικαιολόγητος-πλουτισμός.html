<!doctype html>
<html lang="el">
<head>
  <meta charset="utf-8">
  <title>Αδικαιολόγητος πλουτισμός</title>
  <meta name="description"      content="Κερδίστε τη δίκη για τον αδικαιολόγητο πλουτισμό, με ασπίδα τη νομολογία">
  <meta name="robots"           content="archive, follow, index, snippet">
  <meta name="viewport"         content="initial-scale = 1">
  <meta name="format-detection" content="telephone = no">
  <link rel="stylesheet"        href="./stylesheets/greeklaw.css">
  <script async                 src="./javascripts/nav.js"></script>
</head>

<body>
  <header><a href="./">Greek Law</a></header>
  <nav role="navigation"></nav>
<main role="main">
<h1 id="αδικαιολόγητος-πλουτισμός">Αδικαιολόγητος πλουτισμός</h1>
Αν κάποιος γίνει πλουσιότερος χωρίς νόμιμη αιτία από την περιουσία ή με ζημία άλλου, έχει υποχρέωση να αποδώσει την ωφέλεια<cite> άρ.904 ΑΚ</cite>.

<ul class="table-of-contents">
    <li><a href="#στοιχεία-της-αγωγής-αδικαιολόγητου-πλουτισμού">Στοιχεία της αγωγής αδικαιολόγητου πλουτισμού</a><ul>
        <li><a href="#πλουτισμός-του-υπόχρεου">Πλουτισμός του υπόχρεου</a><ul>
            <li><a href="#χρονικό-σημείο-επέλευσης-του-αδικαιολόγητου-πλουτισμού">Χρονικό σημείο επέλευσης του αδικαιολόγητου πλουτισμού</a></li></ul></li>
        <li><a href="#επέλευση-του-πλουτισμού-από-την-περιουσία-ή-με-ζημία-του-άλλου">Επέλευση του πλουτισμού από την περιουσία ή με ζημία του άλλου</a></li>
        <li><a href="#αιτιώδης-συνάφεια-μεταξύ-πλουτισμού-και-ζημίας">Αιτιώδης συνάφεια μεταξύ πλουτισμού και ζημίας</a></li>
        <li><a href="#έλλειψη-νόμιμης-αιτίας-πλουτισμού">Έλλειψη νόμιμης αιτίας πλουτισμού</a><ul>
            <li><a href="#νόμω-αβάσιμο-αγωγής-αδικαιολόγητου-πλουτισμού-μετά-την-παραγραφή-της-κύριας-απαίτησης">Νόμω αβάσιμο αγωγής αδικαιολόγητου πλουτισμού μετά την παραγραφή της κύριας απαίτησης</a></li>
            <li><a href="#νόμω-αβάσιμο-αγωγής-αδικαιολόγητου-πλουτισμού-για-απαιτήσεις-εργατών-ή-υπαλλήλων">Νόμω βάσιμο της αγωγής αδικαιολόγητου πλουτισμού για απαιτήσεις εργατών ή υπαλλήλων</a></li></ul></li></ul></li>
    <li><a href="#αδικαιολόγητος-πλουτισμός-στις-ειδικές-απαιτήσεις-του-άρ-904-ΑΚ">Αδικαιολόγητος πλουτισμός στις ειδικές απαιτήσεις του άρ.904 ΑΚ</a><ul>
        <li><a href="#απαίτηση-από-παροχή-αχρεωστήτου">Απαίτηση από παροχή αχρεωστήτου</a></li></ul></li>
    <li><a href="#αδικαιολόγητος-πλουτισμός-στην-υπαναχώρηση-από-πώληση">Αδικαιολόγητος πλουτισμός στην υπαναχώρηση από πώληση</a></li>
    <li><a href="#αδικαιολόγητος-πλουτισμός-στην-παραγραφή-αγωγών-προστασίας-της-νομής">Αδικαιολόγητος πλουτισμός στην παραγραφή αγωγών προστασίας της νομής</a></li>
</ul>

<h2 id="στοιχεία-της-αγωγής-αδικαιολόγητου-πλουτισμού">Στοιχεία της αγωγής αδικαιολόγητου πλουτισμού</h2>
Για να είναι ορισμένη η αγωγή αδικαιολόγητου πλουτισμού απαραίτητα στοιχεία είναι<ul>
<li>ο πλουτισμός του υπόχρεου<cite> ΑΠ 1316/2011</cite><cite> άρ.904 ΑΚ</cite>, και</li>
<li>η επέλευση του πλουτισμού από την περιουσία ή με ζημία του άλλου<cite> ΑΠ 1316/2011</cite><cite> άρ.904 ΑΚ</cite>, και</li>
<li>αιτιώδης συνάφεια μεταξύ πλουτισμού και ζημίας<cite> ΑΠ 1316/2011</cite><cite> άρ.904 ΑΚ</cite>, και</li>
<li>έλλειψη νόμιμης αιτίας πλουτισμού<cite> ΑΠ 1316/2011</cite><cite> άρ.904 ΑΚ</cite>.</li></ul>

Αν η αγωγή έχει ως κύρια βάση της τον αδικαιολόγητο πλουτισμό, και ο αδικαιολόγητος πλουτισμός προήλθε από άκυρη σύμβαση, απαραίτητα στοιχεία της αγωγής αποτελούν και<ul>
<li>η ακυρότητα της σύμβασης, και</li>
<li>τα περιστατικά που συνεπάγονται την ακυρότητα της σύμβασης<cite> Ολομ. ΑΠ 22/2003</cite><cite> ΑΠ 990/2012</cite>.</li></ul>

Αν η αγωγή έχει ως κύρια βάση της τη σύμβαση, και ο αδικαιολόγητος πλουτισμός προβάλλεται ως επικουρική βάση της αγωγής για την περίπτωση που η σύμβαση κριθεί άκυρη, απαραίτητο στοιχείο της αγωγής για το ορισμένο της ως προς τη βάση του αδικαιολόγητου πλουτισμού είναι και<ul>
<li>η ακυρότητα της σύμβασης<cite> Ολομ. ΑΠ 22/2003</cite>.</li></ul>
Στην περίπτωση αυτή, δεν απαιτείται για το ορισμένο της αγωγής να προβάλλονται<ul>
<li>τα περιστατικά που συνεπάγονται την ακυρότητα της σύμβασης<cite> Ολομ. ΑΠ 22/2003</cite>.</li></ul>

Αν η αγωγή έχει ως κύρια βάση της την αδικοπραξία, και ο αδικαιολόγητος πλουτισμός προβάλλεται ως επικουρική βάση της αγωγής, απαραίτητο στοιχείο της αγωγής για το ορισμένο της ως προς την βάση του αδικαιολογήτου πλουτισμού είναι και<ul>
<li>η ωφέλεια που αποκόμισε ο εναγόμενος από την αδικοπραξία<cite> ΑΠ 28/2010</cite>.</li></ul>

Αν η αγωγή έχει ως κύρια βάση της την αδικοπραξία, και ο αδικαιολόγητος πλουτισμός προβάλλεται ως επικουρική βάση της αγωγής, και ο εναγόμενος προτείνει ένσταση αποσβεστική της αδικοπραξίας, και η ένσταση γίνει δεκτή, θα ενεργοποιηθεί η επικουρική αγωγική αξίωση για την ωφέλεια του αδικοπραγήσαντα, και το δικαστήριο θα εξετάσει το βάσιμο της αξίωσης από τον αδικαιολόγητο πλουτισμό<cite> ΑΠ 28/2010</cite>.

Το<ul>
<li>αν ο πλουτισμός σώζεται</li></ul>
δεν αποτελεί στοιχείο της αγωγής αδικαιολόγητου πλουτισμού<cite> Ολομ. ΑΠ 294/1981</cite><cite> ΑΠ 1316/2011</cite>.

Το<ul>
<li>αν ο πλουτισμός δεν σώζεται</li></ul>
αποτελεί στοιχείο ένστασης κατ' άρ.909 ΑΚ του εναγομένου στην αγωγή αδικαιολόγητου πλουτισμού<cite> Ολομ. ΑΠ 294/1981</cite><cite> ΑΠ 1316/2011</cite><cite> άρ.909 ΑΚ</cite>.

Θα <a class="ad" href="https://epidiko.gr/?ΑΚ-αδικαιολόγητος-πλουτισμός" target="_blank">συμβουλευτείτε τον ΑΚ</a>;

<h3 id="πλουτισμός-του-υπόχρεου">Πλουτισμός του υπόχρεου</h3>
Ως πλουτισμός νοείται κάθε βελτίωση της περιουσιακής κατάστασης του εναγομένου, δηλαδή είτε θετική επαύξηση της περιουσίας του είτε αποθετική, με αποφυγή ελάττωσης της περιουσίας του<cite> ΑΠ 12/2013</cite>.

<h4 id="χρονικό-σημείο-επέλευσης-του-αδικαιολόγητου-πλουτισμού">Χρονικό σημείο επέλευσης του αδικαιολόγητου πλουτισμού</h4>
Επί αγωγής αδικαιολόγητου πλουτισμού, κρίσιμο χρονικό σημείο για τον υπολογισμό της αξίας του πλουτισμού είναι ο χρόνος κατά τον οποίο περιήλθε ο πλουτισμός στον λήπτη<cite> 23/2013 Πολ.Πρ.Ρόδου</cite><cite> 11/1999 Πολ.Πρ.Λασιθίου</cite>, όχι ο χρόνος επίδοσης της αγωγής ή συζήτησής της<cite> ΑΠ 600/1986</cite><cite> 23/2013 Πολ.Πρ.Ρόδου</cite>.

Αν μεταξύ του χρόνου περιέλευσης του πλουτισμού και του χρόνου άσκησης της αγωγής επήλθε διάστημα τέτοιο ώστε να μειώθηκε η αξία του νομίσματος, ο δικαιούχος, αναφέροντας τα κρίσιμα πραγματικά περιστατικά στην αγωγή του, μπορεί να αιτηθεί την αξία που είχε ο πλουτισμός, κατά την αξία του νομίσματος κατά τον χρόνο περιέλευσης του πλουτισμού, υπολογιζόμενος με την αντίστοιχη αξία του νομίσματος κατά την άσκηση της αγωγής<cite> 11/1999 Πολ.Πρ.Λασιθίου</cite>.

<h3 id="επέλευση-του-πλουτισμού-από-την-περιουσία-ή-με-ζημία-του-άλλου">Επέλευση του πλουτισμού από την περιουσία ή με ζημία του άλλου</h3>
Η επέλευση του πλουτισμού του υπόχρεου από την περιουσία ή με ζημία του άλλου αποτελεί στοιχείο της αγωγής αδικαιολόγητου πλουτισμού<cite> ΑΠ 1316/2011</cite><cite> άρ.904 ΑΚ</cite>.

<h3 id="αιτιώδης-συνάφεια-μεταξύ-πλουτισμού-και-ζημίας">Αιτιώδης συνάφεια μεταξύ πλουτισμού και ζημίας</h3>
Αν το ένα αποτελεί την αιτία του άλλου, υπάρχει αιτιώδης συνάφεια μεταξύ πλουτισμού και ζημίας<cite> ΑΠ 1627/2010</cite>.

<h3 id="έλλειψη-νόμιμης-αιτίας-πλουτισμού">Έλλειψη νόμιμης αιτίας πλουτισμού</h3>
Η αξίωση βάσει αδικαιολόγητου πλουτισμού ασκείται όταν δεν συντρέχουν οι προϋποθέσεις για τη θεμελίωση αξίωσης από σύμβαση ή αδικοπραξία<cite> ΑΠ 28/2010</cite>.
Και αυτό, γιατί αν συντρέχουν οι προϋποθέσεις για τη θεμελίωση αξίωσης από σύμβαση ή αδικοπραξία, υπάρχει νόμιμη αιτία<cite> ΑΠ 28/2010</cite>.

Αν ο πλουτισμός δεν καλύπτεται από έγκυρη βούληση του ζημιωθέντος, ο πλουτισμός είναι αδικαιολόγητος<cite> ΑΠ 1627/2010</cite>.

Αν ο πλουτισμός επέρχεται κατ' εξαίρεση της βούλησης του νομοθέτη, η οποία συνάγεται σαφώς από συγκεκριμένες διατάξεις ή και από το γενικότερο πνεύμα του νόμου, όπως επί αποσβεστικής προθεσμίας ή παραγραφής, ο πλουτισμός είναι αδικαιολόγητος<cite> ΑΠ 1627/2010</cite>.

Αν ο πλουτισμός επέρχεται ως αντάλλαγμα που παρέχει ο λήπτης του πλουτισμού, δηλαδή αποτελεί οικονομική θυσία του λήπτη έναντι του αποκτώμενου πλουτισμού, ισάξια με τον πλουτισμό, ο πλουτισμός δεν είναι αδικαιολόγητος<cite> ΑΠ 1627/2010</cite>.

<h4 id="νόμω-αβάσιμο-αγωγής-αδικαιολόγητου-πλουτισμού-μετά-την-παραγραφή-της-κύριας-απαίτησης">Νόμω αβάσιμο αγωγής αδικαιολόγητου πλουτισμού μετά την παραγραφή της κύριας απαίτησης</h4>
Αν η απαίτηση παραγραφεί, δεν χωρεί αγωγή αδικαιολόγητου πλουτισμού, γιατί ο πλουτισμός που απομένει στον οφειλέτη είναι νόμιμος<cite> ΑΠ 93/1996</cite><cite> ΑΠ 54/1965</cite>.

Αν η κύρια απαίτηση παραγράφηκε, και ο νόμος προβλέπει ρητά αξίωση από αδικαιολόγητο πλουτισμό σε περίπτωση παραγραφής της κύριας απαίτησης, η αγωγή αδικαιολόγητου πλουτισμού είναι νόμω βάσιμη και μετά την παραγραφή της κύριας απαίτησης.

Ρητή πρόβλεψη για αξίωση αδικαιολόγητου πλουτισμού μετά την παραγραφή της κύριας απαίτησης υπάρχει, μεταξύ άλλων,<ul>
<li>στην απαίτηση αναγωγής από επιταγή<cite> ν.5960/1933 άρ.60 εδ.1</cite>, και</li>
<li>στην απαίτηση αποζημίωσης από αδικοπραξία για ό,τι περιήλθε στον πλουτίσαντα<cite> άρ.938 ΑΚ</cite><cite> ΑΠ 368/2012</cite>.</li></ul>

Ως περιελθόν, για αξίωση αδικαιολόγητου πλουτισμού από παραγεγραμμένη απαίτηση αδικοπραξίας, νοείται ό,τι περιήλθε στον αδικοπραξήσαντα από την τέλεση της αδικοπραξίας και ό,τι αυτός ωφελήθηκε εξ' αυτής, και όχι ό,τι αυτός ωφελήθηκε συνεπεία της επελθούσας παραγραφής, καθώς αυτή αποτελεί νόμιμη αιτία πλουτισμού<cite> ΑΠ 368/2012</cite>.

<h4 id="νόμω-αβάσιμο-αγωγής-αδικαιολόγητου-πλουτισμού-για-απαιτήσεις-εργατών-ή-υπαλλήλων">Νόμω αβάσιμο της αγωγής αδικαιολόγητου πλουτισμού για απαιτήσεις εργατών ή υπαλλήλων</h4>
Αν ο εργάτης ή υπάλληλος έχει συμβληθεί με άκυρη σύμβαση εργασίας, δικαιούται τους δεδουλευμένους μισθούς ή αποδοχές του βάσει των διατάξεων του αδικαιολόγητου πλουτισμού<cite> 8537/2003 Εφ.Αθηνών</cite>.

Αν ο εργάτης ή υπάλληλος έχει συμβληθεί με άκυρη σύμβαση εργασίας, δικαιούται τα επιδόματα εορτών, τα επιδόματα αδείας και τις αποδοχές αδείας εκ του νόμου, και όχι βάσει των διατάξεων του αδικαιολόγητου πλουτισμού<cite> ΑΠ 389/1998</cite><cite> 8537/2003 Εφ.Αθηνών</cite>.

Αν η σχετική αγωγή αναφέρει ως βάση για τα επιδόματα εορτών, τα επιδόματα αδείας ή τις αποδοχές αδείας μόνο τον αδικαιολόγητο πλουτισμό, η αγωγή είναι νόμω αβάσιμη ως προς τα σχετικά κονδύλια, γιατί υφίσταται νόμιμη βάση πέραν του αδικαιολόγητου πλουτισμού.

<h2 id="αδικαιολόγητος-πλουτισμός-στις-ειδικές-απαιτήσεις-του-άρ-904-ΑΚ">Αδικαιολόγητος πλουτισμός στις ειδικές απαιτήσεις του άρ.904 ΑΚ</h2>
Στο άρ.904 εδ.2 ΑΚ αναφέρονται ενδεικτικά ορισμένες ειδικές απαιτήσεις αδικαιολόγητου πλουτισμού, με τη μορφή παραλλαγών της γενικής απαίτησης αδικαιολόγητου πλουτισμού<cite> ΑΠ 305/2009</cite><cite> άρ.904 εδ.2 ΑΚ</cite>.

Οι ειδικές αυτές απαιτήσεις είναι<ul>
<li>η απαίτηση από αχρεώστητη παροχή<cite> ΑΠ 305/2009</cite><cite> άρ.904 εδ.2 ΑΚ</cite>, και</li>
<li>η απαίτηση για αιτία που δεν επακολούθησε<cite> άρ.904 εδ.2 ΑΚ</cite>, και</li>
<li>η απαίτηση για λήξασα αιτία<cite> ΑΠ 305/2009</cite><cite> άρ.904 εδ.2 ΑΚ</cite>, και</li>
<li>η απαίτηση για παράνομη αιτία<cite> άρ.904 εδ.2 ΑΚ</cite>, και</li>
<li>η απαίτηση για ανήθικη αιτία<cite> άρ.904 εδ.2 ΑΚ</cite>.</li></ul>

Η ενδεικτική αυτή αναφορά ειδικών απαιτήσεων έχει σημασία μόνο για τα όρια εφαρμογής των ειδικών διατάξεων των άρ.905 ΑΚ, άρ.906 ΑΚ, άρ.907 ΑΚ, άρ.911 ΑΚ, και άρ.912 ΑΚ<cite> ΑΠ 305/2009</cite>.

<h3 id="απαίτηση-από-παροχή-αχρεωστήτου">Απαίτηση από παροχή αχρεωστήτου</h3>
Απαίτηση παροχής αχρεωστήτου είναι η απαίτηση του ζημιουμένου κατά του λήπτη προς ανάληψη του πλουτισμού που επήλθε συνεπεία αχρεωστήτου παροχής<cite> ΑΠ 305/2009</cite>.

Για τη στοιχειοθέτηση απαίτησης παροχής αχρεωστήτου απαιτείται<ul>
<li>παροχή του ζημιουμένου προς τον λήπτη<cite> ΑΠ 305/2009</cite>, και</li>
<li>ανυπαρξία υποχρέωσης για την εκπλήρωση της οποίας έγινε η παροχή<cite> ΑΠ 305/2009</cite>, και</li>
<li>άγνοια εκ μέρους του ζημιουμένου για την ανυπαρξία της υποχρέωσης<cite> ΑΠ 305/2009</cite>.</li></ul>

Ο αποκλεισμός της απαίτησης αχρεωστήτου κατ' άρ.905 εδ.1 ΑΚ δεν ισχύει στην περίπτωση της ανυπαρξίας της βούλησης ελευθεριότητας, όπως συμβαίνει και όταν ο δότης υποχρεώθηκε να προβεί στην καταβολή για την αποφυγή αναγκαστικής εκτέλεσης κατ' αυτού<cite> ΑΠ 305/2009</cite><cite> άρ.904 εδ.2 ΑΚ</cite><cite> άρ.905 εδ.1 ΑΚ</cite>.

<h2 id="αδικαιολόγητος-πλουτισμός-στην-υπαναχώρηση-από-πώληση">Αδικαιολόγητος πλουτισμός στην υπαναχώρηση από πώληση</h2>
Σε περίπτωση υπαναχώρησης από πώληση, το καταβληθέν τίμημα μπορεί να αναζητηθει κατά τις διατάξεις του αδικαιολόγητου πλουτισμού.

Η τοκοφορία του ως άνω ποσού ξεκινά όχι από την καταβολή του ποσού που αποτελεί το τίμημα της πώλησης, αλλά από τότε που ο οφειλέτης έμαθε για την υπαναχώρηση<cite> 265/1994 Πολ.Πρ.Σερρών</cite><cite> 1241/1990 Εφ.Θεσσαλονίκης</cite>.

<h2 id="αδικαιολόγητος-πλουτισμός-στην-παραγραφή-αγωγών-προστασίας-της-νομής">Αδικαιολόγητος πλουτισμός στην παραγραφή αγωγών προστασίας της νομής</h2>
Αν με την αγωγή ζητείται η απόδοση της νομής μετά την παραγραφή των αξιώσεων των ένδικων βοηθημάτων από τα άρ.987 ΑΚ και άρ.989 ΑΚ, για να είναι νόμιμη η αγωγή κατά τον αδικαιολόγητο πλουτισμό απαιτείται<ul>
<li>η ύπαρξη της νομής του ενάγοντα κατά τον χρόνο της απώλειάς της γι' αυτόν<cite> ΑΠ 632/2006 σκέψ.V</cite>, και</li>
<li>η κατάληψη και κατοχή του επίδικου ακινήτου από τον εναγόμενο, ο οποίος έτσι έγινε αδικαιολόγητα πλουσιότερος<cite> ΑΠ 632/2006 σκέψ.V</cite>.</li></ul>

Αίτημα της αγωγής είναι<ul>
<li>η αποβολή του εναγομένου, ο οποίος εξακολουθεί να βρίσκεται στη νομή του ακινήτου κατά τον χρόνο της επίδοσης της αγωγής,<cite> ΑΠ 632/2006 σκέψ.V</cite>, και</li>
<li>η απόδοση της νομής στον ενάγοντα<cite> ΑΠ 632/2006 σκέψ.V</cite>.</li></ul>

Η αγωγή αυτή δεν αποτελεί ένδικο βοήθημα προστασίας της νομής, αλλά είναι ενοχική προς απόδοση του πλουτισμού<cite> ΑΠ 632/2006 σκέψ.V</cite>.

Η αγωγή αυτή είναι επιβοηθητικής φύσης και γι' αυτό μπορεί να ασκηθεί μόνο αν λείπουν οι προϋποθέσεις αγωγής από σύμβαση ή αδικοπραξία ή άλλη παρόμοια αιτία, υπό την προϋπόθεση όμως ότι εκείνη θεμελιώνεται επί των ίδιων πραγματικών περιστατικών, στα οποία στηρίζεται αυτή η αγωγή από σύμβαση ή αδικοπραξία (ουσιαστική επικουρικότητα)<cite> ΑΠ 632/2006 σκέψ.V</cite>.

Η νομή δεν είναι μόνο φυσική εξουσία επί του πράγματος (κατοχή), όποιου την απέκτησε, αλλά αποτελεί και περιουσιακό στοιχείο που προσπορίζει ωφέλεια στον αποκτώντα, όπως ωφέλεια δυνατότητας απόκτησης της οικείας κυριότητας με χρησικτησία<cite> ΑΠ 632/2006 σκέψ.IV</cite>.

Αν παραγραφούν τα ένδικα βοηθήματα για την προστασία της νομής (ως εξουσίας) με την παρέλευση έτους από την διατάραξη ή την αποβολή, η ωφέλεια από την ενιαύσια παραγραφή είναι δικαιολογημένη, αλλά η ωφέλεια από την νομή του πράγματος, η οποία αποτελεί πλουτισμό ανεξάρτητο από την παραγραφή, είναι αδικαιολόγητη<cite> ΑΠ 632/2006 σκέψ.IV</cite>.

</main>
  <footer role="contentinfo"><small>© Greek Law</small></footer>
</body>
</html>
