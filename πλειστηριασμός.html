<!doctype html>
<html lang="el">
<head>
  <meta charset="utf-8">
  <title>Εκτέλεση</title>
  <meta name="description"      content="Κερδίστε τη δίκη περί τον πλειστηριασμό, με ασπίδα τη νομολογία">
  <meta name="robots"           content="archive, follow, index, snippet">
  <meta name="viewport"         content="initial-scale = 1">
  <meta name="format-detection" content="telephone = no">
  <link rel="stylesheet"        href="./stylesheets/greeklaw.css">
  <script async                 src="./javascripts/nav.js"></script>
</head>
<body>
  <header><a href="./">Greek Law</a></header>
  <nav role="navigation"></nav>

<main role="main">
<h1>Πλειστηριασμός</h1>
<h2>Αναγγελία δανειστή σε πλειστηριασμό</h2>
Η αναγγελία αποτελεί πράξη της διαδικασίας εκτέλεσης, αφού συνιστά την πρώτη πράξη και την αφετηρία της κατάταξης, η οποία εντάσσεται μέσα στο πλαίσιο της διαδικασίας της αναγκαστικής εκτέλεσης<cite> ΑΠ 1441/2017</cite>.

Η αναγγελία δανειστή δεν αποτελεί εισαγωγικό της δίκης δικόγραφο<cite> Ολομ. ΑΠ 1/2010</cite>.

Η αναγγελία δανειστή δεν είναι άκυρη αν υπογράφεται από τον δανειστή και όχι από πληρεξούσιο δικηγόρο του δανειστή<cite> Ολομ. ΑΠ 1/2010</cite>.

Δικαίωμα αναγγελίας έχει και ο δανειστής χρηματικής απαίτησης που δεν διαθέτει αποδεικτικό έγγραφο περί της απαίτησής του<cite> 187/2004 Εφ.Δωδεκανήσου</cite>.
Για το κύρος της αναγγελίας δεν είναι αναγκαίο η απαίτηση να είναι βεβαία και εκκαθαρισμένη, ούτε να είναι εξοπλισμένη με εκτελεστό τίτλο, αφού μπορούν να καταταγούν και απαιτήσεις αμφίβολες ή υπό αίρεση<cite> 187/2004 Εφ.Δωδεκανήσου</cite>.
Σε αναγγελία μπορεί να προβεί και δανειστής που δεν διαθέτει καμμία απόδειξη για την απαίτησή του<cite> 7/2001 Εφ.Λάρισας</cite>. Η απαίτησή του όμως θα καταταγεί τυχαία<cite> 7/2001 Εφ.Λάρισας</cite>.
Σε αναγγελία μπορεί να προβεί και δανειστής του οποίου η απαίτηση δεν είναι ληξιπρόθεσμη<cite> 7/2001 Εφ.Λάρισας</cite>.

Η αναγγελία του δανειστή στον πλειστηριασμό είναι άκυρη, αν ο δανειστής δεν μένει στην περιφέρεια του ειρηνοδικείου της κατάσχεσης, και δεν διορίσει με την αναγγελία δικηγόρο στην έδρα του ειρηνοδικείου της κατάσχεσης, και από αυτήν την έλλειψη προέκυψε δικονομική βλάβη του ανακόπτοντος<cite> 8420/1993 Εφ.Αθηνών</cite>.

Αν η αναγγελία του δανειστή είναι εμπρόθεσμη και ορισμένη, αλλά δεν κατατέθηκαν<cite> 26236/2006 Μον.Πρ.Θεσσαλονίκης</cite> ή κατατέθηκαν εκπρόθεσμα στον υπάλληλο του πλειστηριασμού έγγραφα που να την αποδεικνύουν, ο δανειστής χάνει το δικαίωμα να αποδείξει ενώπιον του υπαλλήλου του πλειστηριασμού την αναγγελθείσα απαίτησή του και να καταταγεί στον πίνακα εξ' αρχής οριστικά<cite> 187/2004 Εφ.Δωδεκανήσου</cite>.
Η απαίτησή του θα καταταχθεί τυχαίως<cite> 187/2004 Εφ.Δωδεκανήσου</cite><cite> 26236/2006 Μον.Πρ.Θεσσαλονίκης</cite>.

Το αναγγελτήριο που αφορά σε προνόμιο πρέπει να περιέχει αίτημα για προνομιακή κατάταξη της απαίτησης του δανειστή, αλλιώς το αναγγελτήριο είναι αόριστο ως προς την προνομιακή κατάταξη και συνεπώς άκυρο<cite> ΑΠ 472/2005</cite>.
Η αοριστία του αναγγελτηρίου μπορεί να συμπληρωθεί μόνο με νέο αναγγελτήριο που θα επιδοθεί εμπρόθεσμα<cite> ΑΠ 472/2005</cite>.

Στην αναγγελία, η εξειδίκευση των παραγωγικών της απαιτήσεως γεγονότων μπορεί να γίνει με παραπομπή σε αγωγή ή σε δικαστική απόφαση που επισυνάφθηκε στην αναγγελία και συγκοινοποιήθηκε στον υπάλληλο του πλειστηριασμού, και η οποία αφορά και εξειδικεύει τις απαιτήσεις<cite> ΑΠ 387/2001</cite><cite> 2274/2003 Εφ.Θεσσαλονίκης</cite>.
Στην αναγγελία, τα στοιχεία του ορισμένου της απαίτησης μπορούν να αναπληρωθούν από τα συγκοινοποιούμενα στοιχεία στον επί του πλειστηριασμού υπάλληλο<cite> 2274/2003 Εφ.Θεσσαλονίκης</cite><cite> ΑΠ 387/2001</cite>.
Η αναγγελία δεν είναι αόριστη όταν σ' αυτή γίνεται αναφορά σε ορισμένη δικαστική απόφαση ή σε άλλο δημόσιο έγγραφο, με το οποίο αναγνωρίζεται η απαίτηση του αναγγελόμενου δανειστή ή το προνόμιό του, που κατατέθηκε μέσα στην προβλεπόμενη από τον νόμο προθεσμία<cite> ΑΠ 195/2003</cite><cite> 187/2004 Εφ.Δωδεκανήσου</cite>.
Η αναγγελία δεν είναι αόριστη όταν σ' αυτή δεν περιγράφεται η εμπράγματη ασφάλεια για το χρέος, η ασφάλεια όμως προκύπτει από δημόσιο έγγραφο που είναι ήδη κατατεθειμένο, έστω και από άλλο πρόσωπο, στον επί του πλειστηριασμού υπάλληλο και είναι προσιτό σε όλους<cite> 187/2004 Εφ.Δωδεκανήσου</cite><cite> ΑΠ 77/1999</cite><cite> 26236/2006 Μον.Πρ.Θεσσαλονίκης</cite>.
Δημόσιο έγγραφο είναι και το πιστοποιητικό του Υποθηκοφύλακα περί εγγραφής προσημείωσης υποθήκης<cite> 187/2004 Εφ.Δωδεκανήσου</cite> ή εγγραφής υποθήκης<cite> 26236/2006 Μον.Πρ.Θεσσαλονίκης</cite>.
Η αντίφαση μεταξύ των αναφερόμενων στην αναγγελία και των αναφερόμενων στα εμπρόθεσμα κατατεθειμένα στον υπάλληλο του πλειστηριασμού έγγραφα δεν προκαλεί βλάβη στον τρίτο αναγγελθέντα δανειστή, γιατί υπερισχύουν τα έγγραφα<cite> 724/2002 Εφ.Θεσσαλονίκης</cite>.
Στην αναγγελία, για την περιγραφή της απαίτησης από μισθούς αρκεί η αναφορά ότι πρόκειται για απαίτηση συγκεκριμένου ποσού από μισθούς που αφορούν την τελευτία διετία πριν από την ημέρα του πλειστηριασμού<cite> 724/2002 Εφ.Θεσσαλονίκης</cite>.

Η αναγγελία του δανειστή οφείλει να εξατομικεύει την απαίτηση και το προνόμιο του αναγγελόμενου, σε τέτοιο βαθμό ώστε να δίνεται στον υπάλληλο του πλειστηριασμού, αλλά και στο δικαστήριο της ανακοπής κατά του πίνακα κατάταξης, να κρίνει το κατά νόμο και ουσία βάσιμο της απαίτησης καθώς και του προνομίου αυτής έναντι των απαιτήσεων του επισπεύδοντος την εκτέλεση και των λοιπών αναγγελθέντων δανειστών, αλλά και να εξασφαλιστεί το δικαίωμα άμυνας του καθ' ου η εκτέλεση και των άλλων δανειστών κατά της αναγγελλόμενης απαίτησης, με την υποβολή παρατηρήσεων<cite> άρ. 974 ΚΠολΔ</cite> ή με την άσκηση ανακοπής κατά του πίνακα κατάταξης<cite> ΑΠ 472/2005</cite><cite> 7/2001 Εφ.Λάρισας</cite>.
Το δικόγραφο όμως της αναγγελίας είναι άκυρο λόγω αοριστίας μόνο όταν η περιγραφή της απαίτησης και του προνομίου του αναγγελλόμενου δανειστή είναι τόσο ελλειπής, ώστε να μην μπορεί ο οφειλέτης και οι λοιποί δανειστές να αντικρούσουν την αναγγελία κατά την άσκηση του ανωτέρου δικαιώματος των υπερασπίσεως και να υφίστανται εκ τούτου βλάβη<cite> 7/2001 Εφ.Λάρισας</cite>.
Αν η αναγγελία δεν περιέχει τα παραπάνω στοιχεία, ή αυτά είναι ελλιπή, το δικόγραφό της είναι άκυρο λόγω αοριστίας<cite> 720/2004 Εφ.Πατρών</cite><cite> ΑΠ 387/2001</cite>.
Αν η αναγγελία δανειστή από εργατική σχέση δεν αναφέρει το χρονικό διάστημα που αφορούν οι απαιτήσεις από μισθούς και το ύψος αυτών, καθώς και της αποζημίωσης λόγω καταγγελίας της σύμβασης εργασίας, δεν είναι αόριστη, αν τα στοιχεία αυτά προκύπτουν από αγωγή ή δικαστική απόφαση που επισυνάπτεται στην αναγγελία και συγκοινοποιείται στον υπάλληλο του πλειστηριασμού<cite> ΣτΕ 3061/2008</cite><cite> ΑΠ 387/2001</cite>.
Για να είναι ορισμένη η αναγγελία της απαίτησης όσον αφορά το προνόμιο από υποθήκη, πρέπει να αναφέρει τον αριθμό και τον τόμο στον οποίο εγγράφθηκε η υποθήκη, διαφορετικά η αναγγελία είναι αόριστη<cite> 720/2004 Εφ.Πατρών</cite>.
Για να είναι ορισμένη η αναγγελία της απαίτησης που αφορά το προνόμιο από υποθήκη επί τόκων, πρέπει να αναφέρεται αν η εγγραφή της υποθήκης έγινε με το κεφάλαιο να αναφέρεται ως τοκοφόρο, διαφορετικά η αναγγελία είναι αόριστη<cite> 720/2004 Εφ.Πατρών</cite>. 
Αν η αναγγελία αναφέρει αθροιστικά το ποσό των απαιτήσεων κάποιων δανειστών, και όχι εξατομικευμένα, η αναγγελία ως προς αυτούς τους δανειστές είναι αόριστη<cite> ΑΠ 1340/2006</cite>.

Η απαίτηση που τελεί υπό αίρεση ή είναι αμφίβολη, όπως και η απαίτηση υπέρ της οποίας υπάρχει εγγεγραμμένη προσημείωση υποθήκης κατατάσσεται τυχαία στον πίνακα κατάταξης<cite> 187/2004 Εφ.Δωδεκανήσου</cite><cite> 4745/2000 Εφ.Αθηνών</cite>.
Η απαίτηση που έχει προνόμιο προσημείωσης υποθήκης κατατάσσεται τυχαία, υπό την αίρεση της τελεσίδικης επιδίκασής της<cite> 187/2004 Εφ.Δωδεκανήσου</cite>.
Όταν επιδικαστεί τελεσίδικα η απαίτηση, ο δανειστής μπορεί βάσει της τελεσίδικης απόφασης να εισπράξει το μέρος του πλειστηριάσματος για το οποίο κατατάχθηκε τυχαία<cite> 187/2004 Εφ.Δωδεκανήσου</cite>.
Αν ματαιωθεί η αίρεση της τελεσίδικης επιδίκασης της απαίτησης, το μέρος του πλειστηριάσματος για το οποίο κατατάχθηκε τυχαία ο δανειστής θα διατεθεί κατά τον τρόπο που ορίζει το άρ. 978 παρ. 2 ΚΠολΔ, τον οποίο ο υπάλληλος του πλειστηριασμού υποχρεούται να προβλέψει στον πίνακα και να προβεί σε επικουρική κατάταξη<cite> 187/2004 Εφ.Δωδεκανήσου</cite><cite> ΑΠ 1098/1996</cite>.
Με την καταβολή του πλειστηριάσματος ματαιώνεται η αίρεση τροπής της προσημείωσης σε υποθήκη<cite> 187/2004 Εφ.Δωδεκανήσου</cite>.

Η τελεσιδικία της απαίτησης κρίνεται κατά τον χρόνο σύνταξης του πίνακα κατάταξης<cite> ΑΠ 1507/1995</cite>.
Αν όμως ο πίνακας κατάταξης μεταρρυθμιστεί μετά από ανακοπή, ως χρόνος κρίσης της τελεσιδικίας εννοείται ο χρόνος διαμόρφωσης του πίνακα κατάταξης με την ανακοπή<cite> ΑΠ 1507/1995</cite>.

Αν το Δημόσιο είναι δανειστής πτωχεύσαντος οφειλέτη, κατ' εξαίρεση μπορεί να επισπεύσει αναγκαστική εκτέλεση κατά του πτωχού, ενώ διαρκεί η πτώχευση. Το Δημόσιο σ' αυτήν την περίπτωση μπορεί να αναγγείλει την απαίτησή του απευθείας στον υπάλληλο του πλειστηριασμού και όχι μέσω του συνδίκου<cite> ΑΠ 305/2003</cite>.

Αν η αναγγελία ασκηθεί στο διάστημα από 1η έως και 31η Αυγούστου, από 28-05-1993 και μετά, και δεν αφορά πλοίο ή αεροσκάφος, η αναγγελία είναι άκυρη, χωρίς τη συνδρομή του στοιχείου της βλάβης<cite> ΑΠ 1441/2017</cite><cite> άρ. 940 Α ΚΠολΔ</cite><cite class="c"> άρ. 10 παρ. 9 ν. 2145/1993</cite><cite class="t"> άρ. 69 ν. 2145/1993 (ΦΕΚ Α 88/28-05-1993)</cite>.

Αν τα έγγραφα με τα οποία αποδεικνύεται η αναγγελλόμενη απαίτηση, κατ' άρ. 972 παρ. 1 ΚΠολΔ, κατατεθούν στον συμβολαιογράφο του πλειστηριασμού στο διάστημα από 1η έως και 31η Αυγούστου, από 28-05-1993 και μετά, και δεν αφορούν πλοίο ή αεροσκάφος, η κατάθεση των εγγράφων είναι άκυρη, χωρίς τη συνδρομή του στοιχείου της βλάβης<cite> ΑΠ 1441/2017</cite><cite> άρ. 940 Α ΚΠολΔ</cite><cite class="c"> άρ. 10 παρ. 9 ν. 2145/1993</cite><cite class="t"> άρ. 69 ν. 2145/1993 (ΦΕΚ Α 88/28-05-1993)</cite>.

Η διάταξη του άρ. 940 Α ΚΠολΔ έχει εφαρμογή και επί διοικητικής εκτέλεσης κατ' άρ. 89 ΚΕΔΕ, αλλά επιπλέον αν η ακυρότητα αποδεικνύεται από την ίδια την πράξη, και ο προτείνων την ακυρότητα επικαλείται και αποδεικνύει ότι η παράλειψη ή ακυρότητα των πράξεων της εκτέλεσης του προξένησαν βλάβη, μη δυνάμενη να επανορθωθεί άλλως παρά με την κήρυξη της ακυρότητας<cite> ΑΠ 1441/2017</cite><cite> άρ. 940 Α ΚΠολΔ</cite><cite class="c"> άρ. 10 παρ. 9 ν. 2145/1993</cite><cite class="t"> άρ. 69 ν. 2145/1993 (ΦΕΚ Α 88/28-05-1993)</cite><cite> άρ. 75 παρ. 1 εδ. 1 ΚΕΔΕ</cite>.

Η βλάβη αυτή, ως πραγματικό γεγονός, πρέπει να προτείνεται νόμιμα από τον επικαλούμενο την ακυρότητα των πράξεων της εκτέλεσης, και δεν λαμβάνεται υπόψη αυτεπαγγέλτως από το δικαστήριο<cite> ΑΠ 1441/2017</cite>.

<h2>Κατάταξη των δανειστών</h2>
Η εξασφαλισμένη με προσημείωση απαίτηση κατατάσσεται τυχαίως, υπό αίρεση τελεσίδικης επιδίκασης, και επί ματαίωσης της αίρεσης εφαρμόζεται επικουρική κατάταξη<cite> 187/2004 Εφ.Δωδεκανήσου</cite>.
Ο μόνος περιορισμός της προσημείωσης, έναντι της κατάταξής της σε σχέση με την υποθήκη, είναι ο όρος της τελεσίδικης επιδίκασης της απαίτησης.
Ο όρος της τελεσίδικης επιδίκασης της απαίτησης πληρούται και με την κτήση δεδικασμένου από τη διαταγή πληρωμής<cite> ΑΠ 125/2006</cite><cite> 142/2012 Μον.Πρ.Ρόδου</cite>.

Ο δανειστής μπορεί να αποδείξει την απαίτησή του και το προνόμιό της κατά την δίκη της ανακοπής, ακόμη και δεν κατέθεσε ή κατέθεσε εκπρόθεσμα στον υπάλληλο του πλειστηριασμού τα έγγραφα που αποδεικνύουν την απαίτηση και το προνόμιό της<cite> 187/2004 Εφ.Δωδεκανήσου</cite><cite> ΑΠ 119/2003</cite>.

Ο υπάλληλος του πλειστηριασμού δικαιούται να θέσει μόνο τον όρο εγγυοδοσίας, προκειμένου να ικανοποιηθεί από το πλειστηρίασμα απαίτηση που κατατάγηκε τυχαίως και δεν οριστικοποιήθηκε<cite> 187/2004 Εφ.Δωδεκανήσου</cite>.
Ο υπάλληλος του πλειστηριασμού δεν δικαιούται να θέσει οποιονδήποτε άλλο όρο ή αίρεση για την ικανοποίηση τυχαίας απαίτησης, δηλαδή δεν δικαιούται να θέσει, στον δανειστή τυχαία καταταχθείσας απαίτησης, ορισμένη προθεσμία για την προσκόμιση τελεσίδικης απόφασης που να επιδικάζει την απαίτηση<cite> 187/2004 Εφ.Δωδεκανήσου</cite><cite> ΑΠ 1098/1996</cite><cite> άρ. 978 ΚΠολΔ</cite>.
Ούτε δικαιούται να θέσει, στον δανειστή του οποίου η απαίτηση έχει προνόμιο προσημείωσης υποθήκης, όρο να προσκομίσει απόφαση που να του επιτρέπει να τρέψει την προσημείωση σε υποθήκη<cite> 142/2012 Μον.Πρ.Ρόδου</cite>.

Αν η ανακοπή κατά του πίνακα κατάταξης πλήττει τον πίνακα για απαίτηση καταταγέντος δανειστή, και γίνει δεκτή, στο αποδεσμευμένο ποσό θα καταταγεί μόνο ο ανακόπτων, χωρίς να ωφελείται άλλος δανειστής ο οποίος δεν άσκησε ανακοπη, ακόμη και αν ο άλλος δανειστής είχε μείζον προνόμιο κατάταξης<cite> ΑΠ 840/2008</cite>.

Αν η ανακοπή κατά του πίνακα κατάταξης πλήττει τον πίνακα για τα έξοδα εκτέλεσης, και γίνει δεκτή, στο αποδεσμευμένο ποσό θα καταταγεί μόνο ο ανακόπτων, χωρίς να ωφελείται άλλος δανειστής ο οποίος δεν άσκησε ανακοπή, ακόμη και αν ο άλλος δανειστής είχε μείζον προνόμιο κατάταξης<cite> ΑΠ 840/2008</cite>.
Και αυτό για την ταυτότητα του νομικού λόγου με την ανακοπή που πλήττει τον πίνακα για απαίτηση καταταγέντος δανειστή, παρότι δεν γίνεται κατάταξη για τα έξοδα εκτέλεσης<cite> ΑΠ 840/2008</cite>.

Αν μετά την κατάταξη και των προνομιακά τυχαίων απαιτήσεων υπάρχουν και άλλες απαιτήσεις, αλλά δεν επαρκεί το πλειστηρίασμα για τις προνομιακά τυχαία αναγγελθείσες απαιτήσεις, οι οριστικές μη προνομιούχες απαιτήσεις δεν κατατάσσονται<cite> 26236/2006 Μον.Πρ.Θεσσαλονίκης</cite>.

Στο δικόγραφο της ανακοπής κατά του πίνακα κατάταξης μπορεί να ενσωματωθεί η αναγγελία του καθ' ου η ανακοπή, μαζί με τα συνημμένα σε αυτή έγγραφα<cite> ΑΠ 1087/2013</cite>.

Επί οφειλής παρακρατούμενων εν γένει φόρων και ειδικότερα ΦΠΑ, εκ μέρους ημεδαπού νομικού προσώπου, μαζί με το νομικό πρόσωπο ενέχεται για την πληρωμή προς το Δημόσιο και ο νόμιμος εκπρόσωπος αυτού, αρκεί να ήταν νόμιμος εκπρόσωπος κατά την λειτουργία, την συγχώνευση ή τη διάλυση του νομικού προσώπου<cite> 4067/2013 Εφ.Αθηνών</cite>.
Για την επέκταση της ευθύνης, οι φόροι πρέπει να είχαν γεννηθεί μετά την θέση σε ισχύ του περιέχοντος τη σχετική ρύθμιση, δηλαδή του ν. 2648/1998<cite> 4067/2013 Εφ.Αθηνών</cite>.
Αν ο καθ' ου είναι διαχειριστής εταιρείας, και βάσει αυτής της σχέσης ευθύνεται μαζί με την εταιρεία για τα χρέη ΦΠΑ και προστίμου ΦΠΑ αυτής, η αναγγελία κατά του καθ' ου πρέπει να εξειδικεύει και ποιο είναι το νομικό πρόσωπο της εταιρείας, αλλιώς η αναγγελία είναι αόριστη και άκυρη<cite> ΑΠ 1087/2013</cite>.
Η αναφορά του ΑΦΜ της εταιρείας δεν είναι αρκετή για την ταυτοποίηση της εταιρείας και της νομικής της προσωπικότητας<cite> ΑΠ 1087/2013</cite>.

Η απαίτηση που κατατάχθηκε στον πίνακα κατάταξης αποσβήνεται με την καταβολή του πλειστηριάσματος και την διανομή του προς τον δανειστή του οποίου η απαίτηση κατατάχθηκε<cite> 26236/2006 Μον.Πρ.Θεσσαλονίκης</cite>.
Αν στον πίνακα κατάταξης περιέχεται απαίτηση που είχε ικανοποιηθεί από το πλειστηρίασμα προηγούμενου πλειστηριασμού, οι δανειστές που έπονται του δανεστή της ως άνω απαίτησης μπορούν να ασκοήσουν ανακοπή, γιατί η απαίτηση αποσβέστηκε<cite> 26236/2006 Μον.Πρ.Θεσσαλονίκης</cite><cite> ΑΠ 1561/2000</cite>.

Αν η υποθήκη εγγράφτηκε για ορισμένο ποσό κεφαλαίου, ως τοκοφόρου, χωρίς όμως να καθορίζεται και το ποσό των τόκων, αυτή ασφαλίζει και τους τόκους ενός έτους πριν την κατάταξη, και μέχρι να γίνει αμετάκλητος ο πίνακας κατάταξης<cite> 720/2004 Εφ.Πατρών</cite><cite> ΑΠ 196/2003</cite><cite> άρ. 1289 ΑΚ</cite><cite> άρ. 1269 ΑΚ</cite>.

Οι απαιτήσεις της τρίτης τάξεως του άρ. 975 ΚΠολΔ, ικανοποιούνται πριν από τις απαιτήσεις ασφαλισμένες με γενικό προνόμιο<cite> 2274/2003 Εφ.Θεσσαλονίκης</cite>. 
Οι απαιτήσεις από εργασιακές σχέσεις που γεννήθηκαν στο χρονικό διάστημα από την ημερομηνία για την οποία είχε επισπευθεί αρχικά ο πλειστηριασμός μέχρι και την ημερομηνία που διενεργήθηκε δεν περιλαμβάνονται στην τρίτη τάξη των προνομίων του άρ. 975<cite> 1065/2002 Εφ.Πειραιώς</cite>.
Το ίδιο ισχύει και για τις παρεπόμενες απαιτήσεις από τις εργατικές απαιτήσεις, πχ τόκοι<cite> 1065/2002 Εφ.Πειραιώς</cite>.

Αν η απαίτηση είναι τοκοφόρα, ο υπάλληλος του πλειστηριασμού οφείλει να υπολογίσει τους τόκους που ζητήθηκαν με την αναγγελία, με λήξη της τοκοφορίας την πάροδο της προθεσμίας προς άσκηση της ανακοπής, ή μέχρι την, κατά την κρίση του, εκτελεστότητα της απόφασης<cite> 731/2000</cite><cite> 512/2003 Μον.Πρ.Τρίπολης (ασφαλ.μέτρα)</cite>.

<h3>Διαχρονικό δίκαιο περί κατάταξης των δανειστών</h3>
Οι νόμοι που ρυθμίζουν τη συνδρομή των δανειστών στη διαδικασία της κατάταξης δεν αφορούν κυρίως τα ίδια τα δικαιώματα, αλλά κανονίζουν τον τρόπο της ενάσκησής τους επί της ομάδας περιουσίας που υπάρχει σε ορισμένο χρόνο<cite> ΑΠ 1441/2017</cite>.

Επομένως, και τα καθιερούμενα από τους νόμους αυτούς προνόμια κρίνονται όχι σύμφωνα με τον νόμο που ισχύει κατά τον χρόνο της γένεσης του δικαιώματος ή της έναρξης της αναγκαστικής εκτέλεσης, αλλά σύμφωνα με αυτόν που ισχύει κατά τον χρόνο της κατάταξης, αφού η λόγω του προνομίου προτίμηση δεν αποτελεί στοιχείο της απαίτησης, αλλά αφορά τη σχέση των απαιτήσεων μεταξύ τους, λόγω της συνδρομής περισσοτέρων δανειστών<cite> ΑΠ 1441/2017</cite>.

Το αντίθετο δεν συνάγεται από τη διάταξη του άρ. 50 παρ. 1 ΕισΝΚΠολΔ που ορίζει ότι οι σχετικές με την αναγκαστική εκτέλεση διατάξεις του ΚΠολΔ εφαρμόζονται στις εκτελέσεις που αρχίζουν από την εισαγωγή του και ότι η αναγκαστική εκτέλεση θεωρείται ότι άρχισε από την επίδοση της επιταγής, γιατί η διάταξη αυτή δεν εισάγει γενικό κανόνα διαχρονικού δικαίου για όλες τις πράξεις της αναγκαστικής εκτέλεσης, αλλά ρυθμίζει ειδικώς την εφαρμογή του ΚΠολΔ σε θέματα αναγκαστικής εκτέλεσης εν σχέσει προς το προγενέστερο αυτού δικονομικό δίκαιο<cite> ΑΠ 1441/2017</cite>.

<h2>Αναστολή διενέργειας πλειστηριασμών</h2>
Οι πλειστηριασμοί που επισπεύδονται από τράπεζες, για απαιτήσεις κάτω των 200.000 ευρώ αναστέλλονται:
από 16-09-2009 έως 31-12-2009<cite> ΠΝΠ. 16-09-2009 (ΦΕΚ Α 181/2009)</cite>
από 01-01-2010 έως 30-06-2010<cite> άρ. 2 παρ. 3 ν. 3814/2010</cite>
από 01-07-2010 έως 31-12-2010<cite> άρ. 40 ν. 3858/2010</cite>
από 01-01-2011 έως 30-06-2011<cite> ΠΝΠ. 4-01-2010 (ΦΕΚ Α 1/2011)</cite>

<h2>Ανακοπή κατά του πίνακα κατάταξης δανειστών</h2>
Η ανακοπή κατά του πίνακα κατάταξης αποτελεί ειδικότερη μορφή της ανακοπής του άρ. 583 επ. ΚΠολΔ<cite> ΑΠ 1227/2014</cite>.

Στην ανακοπή κατά του πίνακα κατάταξης έχουν εφαρμογή τα άρ. 933 επ. ΚΠολΔ στον βαθμό που εναρμονίζονται και προσιδιάζουν στην ανακοπή αυτή<cite> ΑΠ 1227/2014</cite>.

<h3>Ποιος ασκεί την ανακοπή</h3>
Την ανακοπή κατά του πίνακα κατάταξης νομιμοποιείται να την ασκήσει μόνο<ul>
<li>ο επισπεύδων<cite> ΑΠ 1227/2014</cite>, ή</li>
<li>οι αναγγελθέντες δανειστές<cite> ΑΠ 1227/2014</cite>, ή</li>
<li>ο καθ' ου η εκτέλεση<cite> ΑΠ 1227/2014</cite>,</li></ul>
αν έχουν έννομο συμφέρον<cite> ΑΠ 1227/2014</cite>.

Το έννομο συμφέρον, ως θεσμός, επιβάλλει και περιορίζει τη δικαιοδοτική παρέμβαση μόνο στις περιπτώσεις που η δικαστική απόφαση είναι αναγκαία και ικανή να προστατεύσει το προβαλλόμενο δικαίωμα ή προστατευτέο έννομο συμφέρον<cite> ΑΠ 1227/2014</cite>.

Ο επισπεύδων και οι αναγγελθέντες δανειστές έχουν έννομο συμφέρον να ασκήσουν ανακοπή, αν<ul>
<li>η παραδοχή του αιτήματος της ανακοπής περιλαμβάνει<ul>
  <li>την ακύρωση της κατάταξης του καθ' ου η ανακοπή<cite> ΑΠ 1227/2014</cite>, και</li>
  <li>τη δυνατότητα κατάταξης του ανακόπτοντος<cite> ΑΠ 1227/2014</cite>.</li></ul></li></ul>

Συνεπώς, αν ο επισπεύδων ή ο αναγγελθείς δανειστής ασκήσει ανακοπή κατά του πίνακα κατάταξης, και, παρά την ακύρωση της κατάταξης του καθ' ου η ανακοπή, κριθεί ότι ο ανακόπτων δεν έχει δικαίωμα κατάταξης, η ανακοπή του απορρίπτεται ως απαράδεκτη για έλλειψη εννόμου συμφέροντος<cite> ΑΠ 1227/2014</cite><cite> άρ. 68 ΚΠολΔ</cite><cite> άρ. 262 παρ. 2 ΚΠολΔ</cite>.

Ο καθ' ου η εκτέλεση οφειλέτης έχει έννομο συμφέρον να ασκήσει ανακοπή, αν<ul>
<li>ο καθ' ου προβάλλει ότι εσφαλμένα κατατάχθηκε ένας ή περισσότεροι από τους αναγγελθέντες δανειστές στον πίνακα κατάταξης, με συνέπεια να μην μπορεί αυτός να εισπράξει ορισμένο περίσσευμα από το πλειστηρίασμα<cite> ΑΠ 1227/2014</cite><cite> άρ. 68 ΚΠολΔ</cite><cite> άρ. 262 παρ. 2 ΚΠολΔ</cite>, ή</li>
<li>ο καθ' ου αμφισβητεί την ύπαρξη ή το μέγεθος ορισμένης απαίτησης που κατατάχθηκε και επιδιώκει τη μεταρρύθμιση του πίνακα υπέρ του επισπεύδοντος την εκτέλεση ή κάποιου από τους αναγγελθέντες δανειστές ως προς το ποσό που αυτοί δεν κατατάχθηκαν, αν η σχετική κατάταξη επιφέρει την απαλλαγή του ανακόπτοντος από τις αντίστοιχες οφειλές του προς αυτούς<cite> ΑΠ 1227/2014</cite><cite> άρ. 68 ΚΠολΔ</cite><cite> άρ. 262 παρ. 2 ΚΠολΔ</cite>.</li></ul>

Το έννομο συμφέρον του καθ' ου η εκτέλεση να ασκήσει ανακοπή κατά του πίνακα κατάταξης δεν εξαρτάται από την ενδεχόμενη ανεπάρκεια του πλειστηριάσματος και την τυχόν ύπαρξη άλλων απαιτήσεων αναγγελθέντων ή όχι δανειστών, αλλά εξαρτάται μόνο από το αν είναι υπαρκτές και κατατάξιμες ή μη οι προσβαλλόμενες απαιτήσεις των οποίων επιδιώχθηκε η απόβολή γι' αυτόν τον λόγο<cite> ΑΠ 1227/2014</cite>.

Η διαδικασία της κατάταξης είναι ενιαία, αλλά όχι αδιαίρετη<cite> ΑΠ 1227/2014</cite>.

Το δεδικασμένο από την απόφαση επί της ανακοπής κατά του πίνακα κατάταξης περιορίζεται μόνο στους διαδίκους της δίκης επί της ανακοπής, χωρίς να επηρεάζει την έννομη θέση των άλλων δανειστών, εκτός αν συντρέχει μεταξύ τους περίπτωση αναγκαστικής ομοδικίας<cite> ΑΠ 1227/2014</cite>.

Αν συνεκδικάζονται περισσότερες ανακοπές κατά του πίνακα κατάταξης, και οι απαιτήσεις των ανακοπτόντων δεν ικανοποιούνται πλήρως με την αποβολή του καθ' ου η ανακοπή δανειστή, διαμορφώνεται αναγκαστική ομοδικία μεταξύ των περισσότερων ανακοπτόντων<cite> ΑΠ 189/2016</cite>.
Και αυτό γιατί η κατάταξή τους από την ακύρωση της κατάταξης του καθ' ου επιδέχεται μόνο ενιαία ρύθμιση<cite> ΑΠ 189/2016</cite><cite> άρ. 76 παρ. 1 περ. δ ΚΠολΔ</cite>.

Το δικάζον δικαστήριο περιορίζεται στα όρια του αντικειμένου και αιτήματος της ανακοπής, και δεν έχει εξουσία να προβεί αυτεπαγγέλτως δε αναδιάρθρωση του πίνακα κατάταξης υπέρ μη διαδίκων δανειστών με ισχυρότερα προνόμια από τον ανακόπτοντα<cite> ΑΠ 1227/2014</cite>.
Συνεπώς, στο αποδεσμευμένο ποσό κατατάσσεται μόνο ο ανακόπτων, χωρίς να ωφελούνται οι αναγγελθέντες δανειστές που δεν άσκησαν ανακοπή, έστω και αν οι απαιτήσεις τους είναι εξοπλισμένες με ισχυρότερα προνόμια<cite> ΑΠ 1227/2014</cite>.

Οι αναγγελθέντες δανειστές που δεν άσκησαν ανακοπή κατά του πίνακα κατάταξης, μετά την άπρακτη παρέλευση της σχετικής προθεσμίας εκπίπτουν οριστικά από το δικαίωμα να ασκήσουν ανακοπή κατά του πίνακα κατάταξης, ή να αμφισβητήσουν την κατάταξη με οποιοδήποτε μέσο και τρόπο<cite> ΑΠ 1227/2014</cite><cite> άρ. 151 ΚΠολΔ</cite>.
Το ίδιο ισχύει και αν ο ανακόπτων είναι ο καθ' ου η εκτέλεση οφειλέτης<cite> ΑΠ 1227/2014</cite>.

Αν ο καθ' ου η εκτέλεση ασκήσει ανακοπή κατά του πίνακα κατάταξης, ερευνούνται δικαστικά μόνο οι προσβαλλόμενες απαιτήσεις και η οριστική (ή και προνομιακή) καταταξιμότητά τους<cite> ΑΠ 1227/2014</cite>.

Αν ο καθ' ου η εκτέλεση ασκήσει ανακοπή κατά του πίνακα κατάταξης, και κριθεί αποβλητέος ο καθ' ου η ανακοπή από τον πίνακα κατάταξης, ο καθ' ου η εκτέλεση οφειλέτης εξασφαλίζει για τον εαυτό του το υπόλοιπο του πλειστηριάσματος που αντιστοιχεί στο συνολικό ποσό των απαιτήσεων που αποβλήθηκαν<cite> ΑΠ 1227/2014</cite>.

<h3>Κατά ποιων στρέφεται η ανακοπή κατά του πίνακα κατάταξης δανειστών</h3>
Η ανακοπή του άρ. 979 ΚΠολΔ στρέφεται κατά των δανειστών των οποίων προσβάλλεται η κατάταξη<cite> 4067/2013 Εφ.Αθηνών</cite>.

Η ανακοπή του άρ. 979 ΚΠολΔ που αφορά τα έξοδα του πλειστηριασμού στρέφεται κατά του επισπεύδοντος την εκτέλεση δανειστή<cite> 7/2001 Εφ.Λάρισας</cite>.

Η ανακοπή του άρ. 979 ΚΠολΔ που αφορά τα έξοδα του πλειστηριασμού δεν στρέφεται κατά του Δικαστικού Επιμελητή<cite> 7/2001 Εφ.Λάρισας</cite>.

Η ανακοπή κατά του πίνακα κατάταξης δεν στρέφεται κατά των δανειστών των οποίων η κατάταξη δεν προσβάλλεται<cite> 26236/2006 Μον.Πρ.Θεσσαλονίκης</cite><cite> ΑΠ 1547/1991</cite>.

Η ανακοπή κατά του πίνακα κατάταξης δεν στρέφεται κατά του καθ' ου η εκτέλεση οφειλέτη<cite> 26236/2006 Μον.Πρ.Θεσσαλονίκης</cite><cite> ΑΠ 1547/1991</cite>.

Η ανακοπή κατά του πίνακα κατάταξης δεν απευθύνεται κατά του υπαλλήλου του πλειστηριασμού<cite> 22741/2002 Μον.Πρ.Θεσσαλονίκης</cite><cite> 8629/1985 Εφ.Αθηνών</cite>.

Οριστικά κατατάσσονται οι εκκαθαρισμένες απαιτήσεις που αποδεικνύονται από δημόσια ή ιδιωτικά έγγραφα που είχαν συνταχθεί νόμιμα, δεν έχουν αμφισβητηθεί, και έχουν αποδεικτική δύναμη έναντι του καθ' ου η εκτέλεση<cite> ΑΠ 1227/2014</cite><cite> άρ. 978 ΚΠολΔ</cite>.

Τέτοια έγγραφα είναι και οι τελεσίδικες ή οριστικές δικαστικές αποφάσεις, που αναγνωρίζουν ή επιδικάζουν απαιτήσεις και δεσμεύουν με ισχύ δεδικασμένου τον καθ' ου η εκτέλεση, και οι εκτελεστοί τίτλοι για τις σχετικές απαιτήσεις που αποδεικνύουν και στηρίζουν την αναγκαστική εκτέλεσή τους<cite> ΑΠ 1227/2014</cite>.

Αν ο επισπεύδων δανειστής, ή ο αναγγελθείς δανειστής, ή ο καθ' ου η εκτέλεση ασκήσει ανακοπή κατά του πίνακα κατάταξης, και το δικαστήριο κρίνει ότι η προσβαλλόμενη απαίτηση του καθ' ου η ανακοπή είναι ανύπαρκτη ή μη κατατάξιμη στον ανακοπτόμενο πίνακα, το δικαστήριο, κινούμενο στο περιορισμένο υποκειμενικό και αντικειμενικό πλαίσιο της συγκεκριμένης δίκης,<ul>
<li>αποβάλλει τον καθ' ου η ανακοπή, και </li>
<li>δεχόμενο το κατά περίπτωση (ρητώς ή σαφώς υποβαλλόμενο) σχετικό αίτημα της ανακοπής,<ul>
  <li>κατατάσσει τον ανακόπτοντα δανειστή στη θέση του καθ' ου η ανακοπή<cite> ΑΠ 1227/2014</cite>, ή</li>
  <li>διατάσσει την απόδοση στον ανακόπτοντα - καθ' ου η εκτέλεση του σχετικού ποσού ως υπόλοιπο (περίσσευμα) του πλειστηριάσματος<cite> ΑΠ 1227/2014</cite>.</li></ul></li></ul>

Στην περίπτωση αυτή, το δικαστήριο δεν αναπέμπει την υπόθεση στον υπάλληλο του πλειστηριασμού για σύνταξη νέου συμπληρωματικού πίνακα, καθώς η ενέργεια αυτή δεν προβλέπεται από τις διατάξεις του ΚΠολΔ, αλλά και δεν συμπορεύεται με τη δίκη της ανακοπής κατά του πίνακα κατάταξης<cite> ΑΠ 1227/2014</cite>.

Νέος συμπληρωματικός πίνακας κατάταξης μπορεί να υπάρξει, αν εμφανιστεί για άλλους λόγους (και όχι λόγω ακύρωσης πίνακα κατάταξης) νέο πλειστηρίασμα για διανομή, όπως το αυξημένο πλειστηρίασμα από αναπλειστηριασμό κατ' άρ. 965 ΚΠολΔ, οπότε με τον νέο πίνακα, που συντάσσεται από τον υπάλληλο του πλειστηριασμού ως συνέχεια και χωρίς τροποποίηση του αρχικού, το νέο ποσό περιέρχεται με κατάταξη στος αναγγελθέντες δανειστές, το δε τυχόν περίσσευμα περιέρχεται στον καθ' ου η εκτέλεση<cite> ΑΠ 1227/2014</cite>.

Οι ανακόπτοντες τον πίνακα (ο επισπεύδων, οι αναγγελθέντες δανειστές, ή ο καθ' ου η εκτέλεση) ασκούν ίδιο δικαίωμα, που παρέχεται σ' αυτούς από τη διάταξη του άρ. 979 ΚΠολΔ, και δεν ασκούν δικαίωμα τρίτου ή για λογαριασμό τρίτου προσώπου<cite> ΑΠ 1227/2014</cite>.
Ο ανακόπτων τον πίνακα, αμφισβητώντας την οριστική και προνομιακή καταταξιμότητα της απαίτησης του καθ' ου η ανακοπή στον ανακοπτόμενο πίνακα, ασκεί την ένδικη ανακοπή ως ίδιο δικαίωμα που παρέχεται από τη διάταξη του άρ. 979 παρ. 2 ΚΠολΔ, και όχι ως δικαίωμα τρίτου ή για λογαριασμό τρίτου<cite> ΑΠ 1227/2014</cite>.

<h3>Καθ' ύλην αρμοδιότητα επί ανακοπής κατά του πίνακα κατάταξης δανειστών</h3>
Η καθ' ύλην αρμοδιότητα του δικαστηρίου κρίνεται βάσει του τίτλου με τον οποίο επισπεύδεται η εκτέλεση<cite> 22741/2002 Μον.Πρ.Θεσσαλονίκης</cite><cite> 11664/1990 Εφ.Αθηνών</cite><cite> άρ. 979 παρ. 2 ΚΠολΔ</cite><cite> άρ. 933 παρ. 1 ΚΠολΔ</cite><cite> άρ. 933 παρ. 2 ΚΠολΔ</cite>.

<h3>Κατά τόπον αρμοδιότητα επί ανακοπής κατά του πίνακα κατάταξης δανειστών</h3>
Η κατά τόπον αρμοδιότητα του δικαστηρίου κρίνεται από τον τόπο της εκτέλεσης<cite> 22741/2002 Μον.Πρ.Θεσσαλονίκης</cite><cite> 11664/1990 Εφ.Αθηνών</cite><cite> άρ. 979 παρ. 2 ΚΠολΔ</cite><cite> άρ. 933 παρ. 1 ΚΠολΔ</cite><cite> άρ. 933 παρ. 2 ΚΠολΔ</cite>.

<h3>Προθεσμία άσκησης ανακοπής κατά του πίνακα κατάταξης δανειστών</h3>
Η ανακοπή του άρ. 979 ΚΠολΔ κατατίθεται εμπρόθεσμα εντός 12 εργασίμων ημερών αφότου επιδοθεί η πρόσκληση του υπαλλήλου του πλειστηριασμού προς γνώση του πίνακα κατάταξης<cite> 4067/2013 Εφ.Αθηνών</cite>.

Αν ανακόπτων ή καθ' ου είναι το Δημόσιο, η προθεσμία είναι 30 ημερών, τόσο για το Δημόσιο<cite> άρ. 10 κδ. 26-06/10-07-1944</cite>, όσο και για τον αντίδικο του Δημοσίου<cite> ΑΠ 328/2005</cite><cite> 4067/2013 Εφ.Αθηνών</cite>.

Για να είναι παραδεκτοί οι πρόσθετοι λόγοι ανακοπής σε πίνακα κατάταξης, πρέπει το δικόγραφο των πρόσθετων λόγων να κατατεθεί και να επιδοθεί στην ίδια προθεσμία με την κύρια ανακοπή, δηλαδή εντός 12 εργασίμων ημερών αφότου επιδοθεί η πρόσκληση του υπαλλήλου του πλειστηριασμού προς γνώση του πίνακα κατάταξης<cite> 26236/2006 Μον.Πρ.Θεσσαλονίκης</cite><cite> ΑΠ 1154/2004</cite>.

Αν καθ' ου είναι το Δημόσιο, το δικόγραφο της ανακοπής πρέπει να επιδοθεί, επί ποινή απαραδέκτου στις δίκες του ΚΕΔΕ, και επί ποινή ακυρότητας στις άλλες δίκες, και στον Υπουργό Οικονομικών και στο αρμόδιο όργανο που εκπροσωπεί το Δημόσιο στη συγκεκριμένη δίκη<cite> 1065/2002 Εφ.Πειραιώς</cite>.
Η ακυρότητα αυτή λαμβάνεται υπόψη αυτεπαγγέλτως και μπορεί να προταθεί σε κάθε στάση της δίκης<cite> 1065/2002 Εφ.Πειραιώς</cite><cite> ΑΠ 34/1988</cite>.

Αν η ανακοπή δεν επιδοθεί καθόλου ή δεν επιδοθεί εμπρόθεσμα στον υπάλληλο του πλειστηριασμού, η ανακοπή είναι άκυρη μόνο αν προκύπτει βλάβη, την οποία πρέπει να επικαλείται ο καθ' ου η ανακοπή<cite> 22741/2002 Μον.Πρ.Θεσσαλονίκης</cite><cite> 6140/1992 Εφ.Αθηνών</cite>.

<h3>Διαδικασία εκδίκασης της ανακοπής κατά του πίνακα κατάταξης δανειστών</h3>
Η ανακοπή εκδικάζεται κατά την τακτική διαδικασία<cite> 22741/2002 Μον.Πρ.Θεσσαλονίκης</cite><cite> 191/1970 Εφ.Αθηνών</cite>, εκτός αν η σχετική αξίωση που προσβάλλεται με την ανακοπή υπάγεται σε ειδική διαδικασία, οπότε εφαρμόζεται η εν λόγω διαδικασία<cite> 22741/2002 Μον.Πρ.Θεσσαλονίκης</cite>.

Η ανακοπή του άρ. 933 ΚΠολΔ εκδικάζεται κατ' αρχήν κατά την τακτική διαδικασία.
Αν για τη διάγνωση της απαίτησης, για την οποία επισπεύδεται εκτέλεση, εφαρμόζεται ειδική διαδικασία, η ανακοπή εκδικάζεται κατά αυτή την ειδική διαδικασία<cite> 122/2015 Μον.Πρ.Αθήνας</cite><cite> 3563/2014 Πολ.Πρ.Πειραιώς (Τμήμα ναυτικών διαφορών)</cite>.
Το ίδιο ισχύει και σε ανακοπή κατά του πίνακα κατάταξης<cite> ΑΠ 1630/1983</cite><cite> 1065/2002 Εφ.Πειραιώς</cite><cite> άρ. 979 παρ. 2 ΚΠολΔ</cite>.

Αν η επιταγή προς πληρωμή επιδόθηκε από 02-04-2012 και μετά, στην ανακοπή κατά του πίνακα κατάταξης εφαρμόζονται και τα άρ. 643 ΚΠολΔ (δημοσίευση της απόφασης σε 60 ημέρες από τη συζήτηση), άρ. 591 παρ. 1 περ. α ΚΠολΔ (προθεσμία κλήτευσης διαδίκων), άρ. 649 ΚΠολΔ (μη υποχρέωση κατάθεσης προτάσεων, προσαγωγή αποδεικτικών μέσων έως το τέλος της συζήτησης, πρόοδος της συζήτησης παρά τη μη εμφάνιση ή μη νόμιμη λήψη μέρους στη συζήτηση κάποιου διαδίκου), άρ. 650 ΚΠολΔ (λήψη υπόψη αποδεικτικών μέσων που δεν πληρούν τους όρους της συζήτησης, εξέταση μαρτύρων κατά τη δικάσιμο, 24ωρη προθεσμία ενόρκων βεβαιώσεων, κλπ.)<cite> άρ. 937 παρ. 3 ΚΠολΔ</cite><cite class="c"> άρ. 19 παρ. 4 ν. 4055/2012</cite><cite class="c"> άρ. 113 ν. 4055/2012</cite><cite> άρ. 50 ΕισΝΚΠολΔ</cite>.

<h3>Ορισμένο της ανακοπής κατά του πίνακα κατάταξης δανειστών</h3>
Η ανακοπή πρέπει να περιέχει ακριβή περιγραφή της απαίτησης της οποίας ζητείται η κατάταξη και του προνομίου της, δηλαδή παράθεση των πραγματικών περιστατικών τα οποία κατά νόμο θεμελιώνουν την ενεργητική νομιμοποίηση του ανακόπτοντα, αλλά και τη συγκεκριμένη έννομη σχέση από την οποία πηγάζει η απαίτησή του και το προνόμιό της<cite> ΑΠ 1083/2013</cite>.

Η ελλιπής παράθεση των περιστατικών αυτών καθιστά την ανακοπή αόριστη και απορριπτέα<cite> ΑΠ 1083/2013</cite>.

Η αοριστία αυτή δεν μπορεί να συμπληρωθεί με τις προτάσεις ή άλλα έγγραφα<cite> ΑΠ 1083/2013</cite>.

Η περιγραφή της απαίτησης και του προνομίου της δικαιολογούν το έννομο συμφέρον του ανακόπτοντος, που ασκεί και νομιμοποιητική λειτουργία, αφού η δια της παραδοχής της ανακοπής αποβολή του καθ' ου από τον πίνακα κατάταξης προϋποθέτει κατ' ανάγκη την ύπαρξη κατατακτέας απαίτησης του ανακόπτοντος<cite> 34671/2009 Μον.Πρ.Θεσσαλονίκης</cite>.

Αν δεν υφίσταται καθόλου απαίτηση του ανακόπτοντος, η ανακοπή του είναι απορριπτέα και αν ακόμη ο καθ' ου η ανακοπή δεν ανταποκριθεί στο βάρος επίκλησης και απόδειξης της δικής του απαίτησης και του προνομίου της<cite> 34671/2009 Μον.Πρ.Θεσσαλονίκης</cite><cite> 493/1983 Εφ.Πειραιώς</cite>.

Για να είναι ορισμένη η ανακοπή, πρέπει στο δικόγραφό της να γίνεται επίκληση και εξειδίκευση της απαίτησης του ανακόπτοντος, την οποία επιδιώκει να κατατάξει στην θέση εκείνης του καθ' ου η ανακοπή<cite> 4067/2013 Εφ.Αθηνών</cite>.

Για να είναι ορισμένη η ανακοπή κατά του καθ' ου η εκτέλεση, πρέπει να εκτίθενται και να εξειδικεύονται τα πραγματικά περιστατικά που θεμελιώνουν την απαίτηση του δανειστή κατά του καθ' ου η εκτέλεση<cite> 5265/2010 Μον.Πρ.Πειραιώς</cite>.

Για να είναι ορισμένη η ανακοπή κατά του καθ' ου η εκτέλεση, δεν είναι επαρκής η αναφορά του συνολικού ποσού της απαίτησης, χωρίς περαιτέρω έκθεση των πραγματικών περιστατικών που την στηρίζουν και από την οποία πηγάζει<cite> 5265/2010 Μον.Πρ.Πειραιώς</cite>.

Συγκεκριμένα, πρέπει να αναφέρεται το είδος, το ποσό και η συγκεκριμένη έννομη σχέση στην οποία βασίζεται η απαίτηση, καθώς και τα περιστατικά που θεμελιώνουν το τυχόν επικαλούμενο προνόμιό της<cite> 4067/2013 Εφ.Αθηνών</cite>.

Η υποχρέωση αυτή του ανακόπτοντος ισχύει ακόμη και αν ο λόγος της ανακοπής είναι η άρνηση της απαίτησης του καθ' ου η ανακοπή<cite> 4067/2013 Εφ.Αθηνών</cite>.

Για την πληρότητα της περιγραφής δεν αρκεί η απλή αναφορά στον τίτλο με τον οποίο επιδικάστηκε η απαίτηση<cite> 4067/2013 Εφ.Αθηνών</cite>.

Για την πληρότητα της περιγραφής δεν αρκεί η ενσωμάτωση στην ανακοπή της αναγγελίας που προηγήθηκε<cite> 4067/2013 Εφ.Αθηνών</cite>.

Για την πληρότητα της περιγραφής δεν επιτρέπεται να γίνει συμπλήρωση με τις προτάσεις του ανακόπτοντος ή με παραπομπή σε άλλα έγγραφα<cite> 4067/2013 Εφ.Αθηνών</cite>.

Αν η ανακοπή ασκείται πλαγιαστικά, την ανακοπή μπορεί να ασκήσει, υπέρ του δανειστή που αναγγέλθηκε ή του καθ' ου η εκτέλεση, ακόμη και δανειστής των παραπάνω που δεν αναγγέλθηκε στον πλειστηριασμό ή αναγγέλθηκε εκπρόθεσμα<cite> 5265/2010 Μον.Πρ.Πειραιώς</cite><cite> 64/1999 Εφ.Αθηνών</cite>.

Για να είναι ορισμένη η ανακοπή που ασκείται πλαγιαστικά, πρέπει να αναφέρεται η αδράνεια του καθ' ου η εκτέλεση ή του δανειστή, υπέρ του οποίου ασκείται πλαγιαστικώς η ανακοπή<cite> 5265/2010 Μον.Πρ.Πειραιώς</cite><cite> 1085/2006 Εφ.Πατρών</cite>.

Για να είναι ορισμένη η ανακοπή που ασκείται πλαγιαστικά, πρέπει να προκύπτει το έννομο συμφέρον του πλαγιαστικώς ανακόπτοντα, και συγκεκριμένα να προκύπτει ότι μετά την αποβολή του καθ' ου η ανακοπή από τον πίνακα κατάταξης απομένει ποσό που θα ικανοποιήσει τον οφειλέτη του πλαγιαστικώς ανακόπτοντα<cite> 5265/2010 Μον.Πρ.Πειραιώς</cite>.

Αν ανακόπτων ή καθ' ου η ανακοπή είναι το Δημόσιο, οφείλει, για το ορισμένο των ισχυρισμών του, να προσδιορίζει με την ανακοπή ή με τις προτάσεις του, αν είναι καθ' ου, το είδος της απαίτησής του, κατά τα βασικά στοιχεία της ιστορικής και νομικής αιτίας, ώστε να είναι δυνατή από τους αντιδίκους η προβολή ενστάσεων και αντενστάσεων, πχ. εξόφλησης, συμψηφισμού κλπ.<cite> 4067/2013 Εφ.ΑΘηνών</cite>.

Αν η απαίτηση του Δημοσίου αφορά οφειλή προστίμου, πρέπει να προσδιορίζεται η φορολογική παράβαση για την οποία επιβλήθηκε, με αναφορά τουλάχιστον στην διάταξη του νόμου που το προβλέπει, χωρίς να αρκεί απλή αναφορά στον σχετικό νόμο, αν αυτός προβλέπει με περισσσότερες διατάξεις περισσότερες διαφορετικές φορολογικές παραβάσεις, τιμωρούμενες με διαφορετικής βαρύτητας πρόστιμα<cite> 4067/2013 Εφ.Αθηνών</cite>.

Αν η απαίτηση του Δημοσίου αφορά οφειλή εξόδου, πρέπει να αναφέρεται η δικαστική ή διοικητική διαδικασία για την οποία πραγματοποιήθηκε<cite> 4067/2013 Εφ.Αθηνών</cite>.

Αν η απαίτηση του Δημοσίου αφορά οφειλή φόρου, πρέπει να αναφέρεται η συγκεκριμένη φοροδοτική υποχρέωση του οφειλέτη, χωρίς να αρκεί η κωδικοποιημένη ονομασία της κατηγορίας των φορολογικών υποχρεώσεων στην οποία εμπίπτουν, πχ ΚΒΣ, ΦΜΥ κπλ<cite> 4067/2013 Εφ.Αθηνών</cite>.

Το Δημόσιο φέρει, όσον αφορά την κατάταξή του, προνόμιο για κάθε απαίτησή του που κατέστη ληξιπρόθεσμη μέχρι την ημέρα του πλειστηριασμού, μαζί με τις προσαυξήσεις και τους τόκους επ' αυτών<cite> 4067/2013 Εφ.Αθηνών</cite><cite> άρ. 61 παρ. 1 εδ. 1 νδ. 356/1974</cite>.

Για τις απαιτήσεις του Δημοσίου που κατέστησαν ληξιπρόθεσμες μετά την ημέρα του πλειστηριασμού, και για τις προσαυξήσεις και τους τόκους τους, το Δημόσιο δεν έχει προνόμιο<cite> ΑΠ 1950/2009</cite><cite> 4067/2013 Εφ.Αθηνών</cite>.

Αν η αναγγελία ήταν ορισμένη, η μη κατάθεση ή η εκπρόθεσμη κατάθεση στον υπάλληλο επί του πλειστηριασμού των εγγράφων που αποδεικνύουν την αναγγελθείσα απαίτηση ή το προνόμιο, μπορούν να αναπληρωθούν από τα έγγραφα που για πρώτη φορά προσκομίζονται ενώπιον του δικαστηρίου που δικάζει την ανακοπή<cite> ΑΠ 194/2018</cite>.

Η αναγγελία είναι ορισμένη όσον αφορά την προνομιακή κατάταξη αν αναφέρεται σ' αυτή η ύπαρξη τουλάχιστον του προνομίου και του αιτήματος για προνομιακή κατάταξη βάσει αυτού<cite> ΑΠ 194/2018</cite>.

Αν η αναγγελία δεν αναφέρει καθόλου ότι υπάρχει προνόμιο, ή δεν περιλαμβάνει αίτημα για προνομιακή κατάταξη βάσει αυτού, η αναγγελία είναι αόριστη ως προς την προνομιακή κατάταξη<cite> ΑΠ 194/2018</cite>.

Η απόρριψη της αγωγής ή της ανακοπής ως αόριστης είναι επωφελέστερη για τον ενάγοντα ή τον ανακόπτοντα από την απόρριψη αυτής λόγω έλλειψης παθητικής νομιμοποίησης του εναγομένου ή του καθ' ου η ανακοπή<cite> ΑΠ 626/2018</cite>.

<h3>Λόγοι ανακοπής κατά του πίνακα κατάταξης δανειστών</h3>
Με την ανακοπή των άρ. 979 ΚΠολΔ και άρ. 980 ΚΠολΔ προσβάλλεται η ενώπιον του επί του πλειστηριασμού υπαλλήλου διαδικασία της κατάταξης, και όχι η μέχρι του πλειστηριασμού διαδικασία της εκτέλεσης<cite> ΑΠ 1441/2017</cite>.

Με την ανακοπή κατά του πίνακα κατάταξης δεν προσβάλλεται η εκτελεστική διαδικασία μέχρι τον πλειστηριασμό, αλλά μόνο η διαδικασία κατάταξης ενώπιον του υπαλλήλου του πλειστηριασμού<cite> ΑΠ 1227/2014</cite>.

Η διαδικασία κατάταξης ενώπιον του υπαλλήλου του πλειστηριασμού αρχίζει από την αναγγελία των απαιτήσεων των δανειστών του καθ' ου η εκτέλεση και λήγει με τη σύνταξη του πίνακα κατάταξης<cite> ΑΠ 1227/2014</cite>.

Κάθε ανακόπτων αμφισβητεί και προσβάλλει για ορισμένους λόγους την κατάταξη άλλων δανειστών, επιδιώκοντας την κατάταξή του στη θέση τους<cite> ΑΠ 1441/2017</cite>.

Οι λόγοι της ανακοπής αφορούν την απαίτηση δανειστή που κατατάχθηκε, και μπορεί να αναφέρονται<ul>
<li>στην ύπαρξη της απαίτησης<cite> ΑΠ 1227/2014</cite>, ή</li>
<li>στο μέγεθος της απαίτησης<cite> ΑΠ 1227/2014</cite>, ή</li>
<li>στην ύπαρξη του προνομίου της απαίτησης<cite> ΑΠ 1227/2014</cite>, ή</li>
<li>στο μέγεθος του προνομίου της απαίτησης<cite> ΑΠ 1227/2014</cite>, ή</li>
<li>σε προβολή ενστάσεων κατά της απαίτησης<cite> ΑΠ 1227/2014</cite>, ή</li>
<li>στην απλή αμφισβήτηση ή άρνηση της απαίτησης<cite> ΑΠ 1227/2014</cite>, ή</li>
<li>στην απλή αμφισβήτηση ή άρνηση του προνομιακού χαρακτήρα της απαίτησης<cite> ΑΠ 1227/2014</cite>.</li></ul>

Με την ανακοπή που ασκεί ο καθ' ου η εκτέλεση κατά του δανειστή που επέσπευσε τον πλειστηριασμό και κατατάχθηκε στον πίνακα (όχι και κατά των λοιπών δανειστών που κατατάχθηκαν), επιτρέπεται να προβληθούν μόνο πλημμέλειες για την ύπαρξη και το μέγεθος της απαίτησης που ανάγονται σε χρόνο μετά τον πλειστηριασμό, καθώς όσες ανάγονται σε προγενέστερο χρόνο και δεν προβλήθηκαν μέχρι τη σύνταξη της έκθεσης πλειστηριασμού και κατακύρωσης δεν προβάλλονται παραδεκτά με την ανακοπή του άρ. 979 ΚΠολΔ, ως μη συμβατές με το σύστημα της σταδιακής προσβολής των πράξεων της αναγκαστικής εκτέλεσης, που καθιερώνει το άρ. 934 ΚΠολΔ για την ανακοπή του άρ. 933 ΚΠολΔ με σκοπό την ταχύτερη δυνατή περάτωση της αναγκαστικής εκτέλεσης και την ασφάλεια των συναλλαγών<cite> ΑΠ 1227/2014</cite>.

Οι αναγγελθέντες δανειστές έχουν δικαίωμα να ασκήσουν ανακοπή κατά του πίνακα κατάταξης και να αμφισβητήσουν την απαίτηση του επισπεύδοντος την εκτέλεση δανειστή, ακόμη και αν δεν άσκησαν ανακοπή κατ' άρ. 933 ΚΠολΔ και άρ. 934 ΚΠολΔ<cite> ΑΠ 1227/2014</cite>.
Και αυτό γιατί η προαναφερόμενη σταδιακή προσβολή των πράξεων της εκτέλεσης δεν προσιδιάζει και δεν έχει εφαρμογή στην από μέρους τους ανακοπή κατά του πίνακα κατάταξης<cite> ΑΠ 1227/2014</cite>.

Οι ανωτέρω λόγοι δύναται να ανάγονται είτε στο ουσιαστικό δίκαιο, αν αναφέρονται στις απαιτήσεις των αναγγελθέντων δανειστών, είτε στο δικονομικό δίκαιο, αν αφορούν τη διαδικασία της κατάταξης από την αναγγελία και μέχρι τη σύνταξη του πίνακα κατάταξης<cite> ΑΠ 1441/2017</cite>.

Αν ο ανακόπτων προσβάλλει την καταταγείσα απαίτηση του καθ' ου η ανακοπή δια πραγματικών ισχυρισμών που αποτελούν την ιστορική βάση ενστάσεων, και ο καθ' ου η ανακοπή αρνείται την αλήθεια των υπό του ανακόπτοντος επικαλουμένων ισχυρισμών, ο ανακόπτων φέρει το βάρος απόδειξης των πραγματικών ισχυρισμών αυτών<cite> ΑΠ 1441/2017</cite>.

Αν ο ανακόπτων αρνείται την απαίτηση του καθ' ου η ανακοπή ή το μέγεθός της, και η απαίτηση αφορά τα προαφαιρεθέντα έξοδα εκτέλεσης, ο λόγος ανακοπής είναι ορισμένος<cite> ΑΠ 626/2018</cite>.

Αν ο ανακόπτων αρνείται την απαίτηση του καθ' ου η ανακοπή ή το μέγεθός της, και η απαίτηση αφορά τα προαφαιρεθέντα έξοδα εκτέλεσης, ο καθ' ου η ανακοπή οφείλει να αποδείξει τα παραγωγικά περιστατικά της απαίτησής του και του μεγέθους της<cite> ΑΠ 626/2018</cite>.

Αν ο ανακόπτων αμφισβητεί τη νομιμότητα της εκκαθαριστικής πράξης των εξόδων εκτέλεσης, και ειδικότερα αν αμφισβητεί ότι τα έξοδα που προαφαιρέθηκαν για τον δικαστικό επιμελητή έγιναν προς το συμφέρον όλων των δανειστών, ο μόνος νομιμοποιούμενος παθητικά στη σχετική δίκη είναι ο επισπεύδων δανειστής<cite> ΑΠ 626/2018</cite>.
Και αυτό γιατί ο επισπεύδων δανειστής είναι αυτός που χορήγησε στα παραπάνω πρόσωπα την εντολή για τη διενέργεια των απαιτούμενων πράξεων αναγκαστικής εκτέλεσης, και θα ζημιωθεί αν ανατραπεί η εκκαθάριση των εξόδων, καθώς τότε θα υποχρεωθεί να καταβάλει ο ίδιος τη διαφορά στα πρόσωπα αυτά με βάση τη μεταξύ τους σχέση εντολής<cite> ΑΠ 626/2018</cite>.

Αν ασκείται ανακοπή κατά περισσότερων αναγγελθέντων και καταταγέντων δανειστών, υπάρχει υποκειμενική σώρευση ανακοπών με τη μορφή της παθητικής ομοδικίας<cite> ΑΠ 2117/2014 σκέψ. II</cite><cite> άρ. 74 περ. 1 ΚΠολΔ</cite>.

Αν ασκείται ανακοπή κατά περισσότερων αναγγελθέντων και καταταγέντων δανειστών, και έναντι των δανειστών αυτών προβάλλεται το υπαρκτό και η προνομιακή κατάταξη της απαίτησης του ανακόπτοντος, οι τελευταίοι, ως καθ' ων η ανακοπή, είναι απλοί ομόδικοι<cite> ΑΠ 2117/2014 σκέψ. II</cite><cite> άρ. 74 περ. 2 ΚΠολΔ</cite>.
Και αυτό γιατί το υπαρκτό της απαίτησης του ανακόπτοντα και ο προνομιακός της χαρακτήρας κατά την κατάταξη συγκρίνεται ως προς καθένα από τους καθ' ων, χωρίς να επηρεάζονται από αυτό οι μεταξύ τους σχέσεις αναφορικά με το ποσό της κατάταξης, καθώς, αν γίνει δεκτή η ανακοπή, στο αποδεσμευμένο ποσό θα καταταγεί μόνο ο ανακόπτων, χωρίς να ωφελούνται οι καθ' ων, ώστε να παρίσταται ανάγκη σύγκρισης μεταξύ τους ως προς τις απαιτήσεις τους για τις οποίες αναγγέλθηκαν και κατατάχθηκαν<cite> ΑΠ 2117/2014 σκέψ. II</cite>.

Αν ο εκτελεστός τίτλος βάσει του οποίου επισπεύδεται εκτέλεση βασίζεται σε υποκείμενη σχέση δημοσίου δικαίου, η ανακοπή κατά του πίνακα κατάταξης υπάγεται στη δικαιοδοσία των διοικητικών δικαστηρίων, ακόμη και αν η απαίτηση του ανακόπτοντος ή του καθ' ου η εκτέλεση βασίζεται σε σχέση ιδιωτικού δικαίου<cite> ΣτΕ 3061/2008</cite><cite> ΑΕΔ 18/1993</cite>.

<h4>Ανακοπή προς κατάταξη απαίτησης που δεν κατατάχθηκε</h4>
Αν η ανακοπή ζητά την κατάταξη απαίτησης που δεν κατατάχθηκε καθόλου, λόγο ανακοπής αποτελούν ισχυρισμοί που θεμελιώνουν την απαίτηση<cite> 1065/2002 Εφ.Πειραιώς</cite>.

Αν η ανακοπή ζητά την προνομιακή κατάταξη απαίτησης που κατατάχθηκε αλλά όχι προνομιακά, λόγο ανακοπής αποτελούν ισχυρισμοί που θεμελιώνουν το προνόμιο της απαίτησης<cite> 1065/2002 Εφ.Πειραιώς</cite>.

Αν η ανακοπή ζητά την τυχαία ή προνομιακή κατάταξη του ανακόπτοντα, ο ανακόπτων οφείλει να εκθέσει στο δικόγραφο της ανακοπής και να αποδείξει τα πραγματικά γεγονότα που θεμελιώνουν την απαίτηση ή το προνόμιο<cite> 1065/2002 Εφ.Πειραιώς</cite>.

<h4>Ανακοπή λόγω άρνησης απαίτησης που κατατάχθηκε ή του προνομίου της</h4>
Αν ο λόγος της ανακοπής κατά του πίνακα κατάταξης συνίσταται σε απλή αμφισβήτηση και άρνηση από τον ανακόπτοντα της απαίτησης του καθ' ου, η οποία έχει καταταγεί, ή του προνομίου της, για το ορισμένο του λόγου της ανακοπής αρκεί μόνη η άρνηση αυτή<cite> ΑΠ 1441/2017</cite><cite> ΑΠ 1666/2003</cite><cite> άρ. 216 παρ. 1 ΚΠολΔ</cite><cite> άρ. 585 ΚΠολΔ</cite><cite> άρ. 933 ΚΠολΔ</cite><cite> άρ. 979 παρ. 2 ΚΠολΔ</cite>.

Στην περίπτωση αυτή, ο καθ' ου η ανακοπή βαρύνεται με την επίκληση και την απόδειξη των πραγματικών περιστατικών που παρήγαγαν την απαίτησή του ή το προνομιό της<cite> ΑΠ 1441/2017</cite><cite> ΑΠ 1340/2004</cite>.

Στην περίπτωση αυτή, ο καθ' ου η ανακοπή οφείλει, κατά την πρώτη ενώπιον του πρωτοβαθμίου δικαστηρίου συζήτηση, να επικαλεσθεί κατά τρόπο ορισμένο και να αποδείξει την ύπαρξη, το περιεχόμενο και το μέγεθος της απαίτησής του, για την οποία έχει καταταγεί, καθώς και τον προνομιακό χαρακτήρα της<cite> ΑΠ 1441/2017</cite><cite> ΑΠ 404/2003</cite><cite> ΑΠ 484/1989</cite>.

Αν ο καθ' ου η ανακοπή δεν ανταποκριθεί στο βάρος αυτό επίκλησης και απόδειξης των παραπάνω, η ανακοπή γίνεται δεκτή<cite> ΑΠ 1441/2017</cite><cite> ΑΠ 1340/2004</cite><cite> ΑΠ 1666/2003</cite>.

Η ανωτέρω άρνηση ή αμφισβήτηση της ύπαρξης της απαίτησης, για την οποία έγινε η κατάταξη, μπορεί να γίνει και στην περίπτωση ακόμη που αυτή αποδεικνύεται έναντι του καθ' ου η εκτέλεση οφειλέτη από έγγραφα, τα οποία έχουν αποδεικτική δύναμη έναντι αυτού, γιατί η αποδεικτική αυτή δύναμή τους δεν δεσμεύει και τους δανειστές που αναγγέλθηκαν<cite> ΑΠ 1441/2017</cite>.

Αν ο καθ' ου η ανακοπή δεν επικαλείται με τις προτάσεις του τις αποφάσεις που προσκομίζει και οι οποίες αφορούν την απαίτησή του κατά του καθ' ου η εκτέλεση, ούτε επικαλείται με τις προτάσεις του τις αποφάσεις βάσει των οποίων δόθηκε η άδεια εγγραφής προσημείωσης, ώστε να διαπιστωθεί αν αυτές εκδόθηκαν με βάση την απαίτηση που κατατάχθηκε, οι ισχυρισμοί του καθ' ου είναι αόριστοι και απορριπτέοι<cite> ΑΠ 1340/2004</cite>.
Η ως άνω αοριστία δεν μπορεί να συμπληρωθεί με την έφεση ή με τις προτάσεις ενώπιον του Εφετείου<cite> ΑΠ 1340/2004</cite>.

Αν ο καθ' ου η ανακοπή επικαλείται με τις προτάσεις του δικαστικές αποφάσεις που αφορούν την απαίτησή του, χωρίς εξειδίκευση της απαίτησής του, οι ισχυρισμοί του είναι αόριστοι και απορριπτέοι<cite> ΑΠ 1666/2003</cite>.
Αν ο καθ' ου η ανακοπή δεν αναφέρει το ποσό της απαίτησής του στις προτάσεις του επί της ανακοπής, αλλά παραπέμπει μόνο στην αναγγελία του ή σε δικαστικές αποφάσεις, οι ισχυρισμοί του είναι αόριστοι και απορριπτέοι<cite> ΑΠ 1666/2003</cite>.

Κατά μια άποψη, αν ο ανακόπτων προτείνει ενστάσεις από τις οποίες προκύπτει ότι γνωρίζει την απαίτηση και δεν έχει δυσχέρεια προς απόκρουσή της, και προτείνει ταυτόχρονα και ένσταση αοριστίας, η ένστασή του περί αοριστίας είναι αβάσιμη<cite> 1065/2002 Εφ.Πειραιώς</cite>.

<h4>Ανακοπή λόγω ενστάσεων κατά απαίτησης που κατατάχθηκε</h4>
Αν η ανακοπή βάλλει κατά καταταγμένης απαίτησης, ο ανακόπτων μπορεί να προβάλει ενστάσεις κατά της απαίτησης του καθ' ου που έχει καταταγεί, οπότε στον ανακόπτοντα ανήκει το βάρος της επίκλησης και της απόδειξης των πραγματικών γεγονότων που θεμελιώνουν τους αυτοτελείς αυτούς ισχυρισμούς<cite> 1065/2002 Εφ.Πειραιώς</cite><cite> 267/1999 Εφ.Πειραιώς</cite>.

Αίτημα της ανακοπής είναι η ακύρωση της κατάταξης του καθ' ου η ανακοπή, αλλά και η κατάταξη του ανακόπτοντος στην θέση του αποβαλλόμενου δανειστή<cite> 5265/2010 Μον.Πρ.Πειραιώς</cite>.
Αν, παρά την ακύρωση της κατάταξης και την αποβολή του καθ' ου η ανακοπή, ο ανακόπτων δεν κατατάσσεται, η ανακοπή είναι απορριπτέα για έλλειψη έννομου συμφέροντος προς άσκησή της<cite> 5265/2010 Μον.Πρ.Πειραιώς</cite>.

Ο ανακόπτων δεν έχει δικαίωμα να αιτηθεί την καταβολή του ποσού με εγγυοδοσία, γιατί το αίτημα αυτό μπορεί να υποβληθεί μόνο από τους καθ' ων η ανακοπή<cite> 22741/2002 Μον.Πρ.Θεσσαλονίκης</cite><cite> άρ. 980 παρ. 2 εδ. 2 ΚΠολΔ</cite>.

Ο καθ' ου η εκτέλεση έχει δικαίωμα να ασκήσει ανακοπή κατά του πίνακα κατάταξης όταν, αφού αποβληθεί ο καθ' ου η ανακοπή από την διαδικασία της κατάταξης απομένει υπόλοιπο εισπρακτέο από τον καθ' ου η εκτέλεση<cite> 5265/2010 Μον.Πρ.Πειραιώς</cite>.
Στην περίπτωση αυτή δεν συντάσσεται πίνακας, και ο πίνακας που συντάχθηκε είναι άκυρος<cite> 5265/2010 Μον.Πρ.Πειραιώς</cite>.
Αν το πλειστηρίασμα δεν επαρκεί για την ικανοποίηση των αναγγελθέντων δανειστών του, ο καθ' ου η εκτέλεση δεν έχει έννομο συμφέρον να προσβάλει τον πίνακα κατάταξης, και η ανακοπή του είναι απορριπτέα<cite> 5265/2010 Μον.Πρ.Πειραιώς</cite>.

Για το ορισμένο της ανακοπής πρέπει να γίνεται επίκληση και εξειδίκευση της απαίτησης, της οποίας ζητείται η κατάταξη, κατά το είδος και το ποσό της, καθώς και τα περιστατικά που θεμελιώνουν το προνόμιο, αν προβάλλεται προνομιακή κατάταξη του ανακόπτοντος<cite> 1065/2002 Εφ.Πειραιώς</cite>.

Αν συνεκδικάζονται ανακοπές κατά του ίδιου πίνακα κατάταξης, και γίνουν δεκτές, το δικαστήριο υποχρεούται να συγκρίνει τις απαιτήσεις όλων των ανακόπτοντων, όχι μόνο με αυτή του καθ' ου η ανακοπή, αλλά και μεταξύ τους και να κατατάξει κάθε μια από αυτές σε θέση ανάλογη του προνομίου που διαθέτει ο καθένας<cite> 26236/2006 Μον.Πρ.Θεσσαλονίκης</cite><cite> ΑΠ 1/2000</cite>.

Η ύπαρξη ή όχι προνομίου κρίνεται κατά τους νόμους που ισχύουν κατά τον χρόνο της κατάταξης, όχι κατά τους νόμους που ισχύουν κατά την γέννηση της απαίτησης<cite> ΑΠ 1340/2004</cite>.

<h3>Άμυνα στην ανακοπή κατά του πίνακα κατάταξης δανειστών</h3>
Ο καθ' ου η ανακοπή πρέπει να αναφέρει κατά τρόπο σαφή και ορισμένο με τις προτάσεις του τα γεγονότα που παρήγαγαν την καταταχθείσα απαίτησή του και που παρήγαγαν το προνόμιο επί της απαίτησης, αλλιώς οι ισχυρισμοί του είναι απαράδεκτοι λόγω αοριστίας<cite> ΑΠ 1316/1997</cite><cite> 22741/2002 Μον.Πρ.Θεσσαλονίκης</cite>.

Επί καταταγείσας εργατικής απαίτησης, ο καθ' ου η ανακοπή πρέπει να αναφέρει την ειδικότητα, το ημερομίσθιο ή τις μηνιαίες αποδοχές του, το χρονικό διάστημα που παρείχε την εργασία του προς τον καθ' ου η εκτέλεση, τον χρόνο γέννησης της απαίτησής του, αλλιώς ο ισχυρισμός του είναι απαράδεκτος λόγω αοριστίας<cite> ΑΠ 1316/1997</cite><cite> 22741/2002 Μον.Πρ.Θεσσαλονίκης</cite>.
Η αοριστία αυτή δεν διορθώνεται με παραπομπή σε έγγραφα που προσκομίζει ο καθ' ου<cite> ΑΠ 1316/1997</cite><cite> 22741/2002 Μον.Πρ.Θεσσαλονίκης</cite>.

Η νομική βάση που προτείνει με τις προτάσεις ο καθ' ου η ανακοπή πρέπει να είναι η ίδια με αυτή που προτάθηκε με την αναγγελία, αλλιώς ο ισχυρισμός του είναι απαράδεκτος λόγω αοριστίας<cite> 22741/2002 Μον.Πρ.Θεσσαλονίκης</cite>.

Αν ο καθ' ου αναφέρει με τις προτάσεις του επί της ανακοπής διαφορετική βάση της απαίτησής του από αυτή που πρότεινε με την αναγγελία, το δικαστήριο θα κρίνει αν η απαίτηση με την νέα νομική βάση είναι εξοπλισμένη με προνόμιο<cite> ΑΠ 1666/2003</cite>.

Οι δανειστές, μαχόμενοι κατά ή υπέρ του κύρους του πίνακα κατάταξης, στο πλαίσιο της διεξαγόμενης κατόπιν ανακοπής του άρ. 979 παρ. 2 ΚΠολΔ δίκης, είναι τρίτοι έναντι του καθ' ου η εκτέλεση οφειλέτη και δεν δεσμεύονται ούτε ωφελούνται από το μεταξύ αυτού και οποιουδήποτε δανειστή δεδικασμένο<cite> ΑΠ 387/2001</cite><cite> ΑΠ 1666/2003</cite>, εκτός αν ομοδικούν αναγκαστικώς με τον ανακόπτοντα<cite> 53/2009 Μον.Πρ.Ρόδου</cite>.
Η άρνηση ή αμφισβήτηση της απαίτησης, για την οποία έγινε κατάταξη, μπορεί να γίνει και στην περίπτωση που η απαίτηση και το προνόμιο αποδεικνύονται έναντι του καθ' ου η εκτέλεση με έγγραφα που έχουν αποδεικτική ισχύ έναντι αυτού, γιατί η αποδεικτική δύναμη των εγγράφων έναντι του καθ' ου η εκτέλεση δεν δεσμεύει και τους δανειστές που αναγγέλθηκαν<cite> 26236/2006 Μον.Πρ.Θεσσαλονίκης</cite><cite> ΑΠ 1666/2003</cite>.

<h3>Απόφαση επί ανακοπής κατά πίνακα κατάταξης</h3>
Η απόφαση περί μεταρρύθμισης και ανακατάταξης απαιτήσεων στον πίνακα κατάταξης του υπαλλήλου του πλειστηριασμού είναι διαπλαστική, και όχι καταψηφιστική<cite> ΑΠ 158/1996</cite>.

Η διανομή του πλειστηριάσματος σημαίνει εκτέλεση του πίνακα κατάταξης του υπαλλήλου του πλειστηριασμού, και όχι της απόφασης περί μεταρρύθμισης και ανακατάταξης απαιτήσεων στον πίνακα κατάταξης του υπαλλήλου του πλειστηριασμού<cite> ΑΠ 158/1996</cite>.

Υπέγγυο στους δανειστές είναι το ποσό του πλειστηριάσματος που απομένει μετά από την αφαίρεση των εξόδων εκτέλεσης<cite> ΑΠ 626/2018</cite>.

Τα έξοδα εκτέλεσης δεν περιλαμβάνονται μεταξύ των προνομίων<cite> ΑΠ 626/2018</cite>.

Τα έξοδα εκτέλεσης δεν κατατάσσονται στον πίνακα<cite> ΑΠ 626/2018</cite>.

Τα έξοδα εκτέλεσης προαφαιρούνται προκειμένου να γίνει η κατάταξη των δανειστών<cite> ΑΠ 626/2018</cite>.

Τα έξοδα εκτέλεσης ορίζονται με τον πίνακα κατάταξης, ή με ιδιαίτερη πράξη, με την οποία ο υπάλληλος του πλειστηριασμού δικαιολογεί τα σχετικά κονδύλια προκειμένου να τα προαφαιρέσει από το πλειστηρίασμα<cite> ΑΠ 626/2018</cite>.

Δικαιούχος των εξόδων εκτέλεσης είναι κατ' αρχήν ο δανειστής που επέσπευσε την εκτέλεση<cite> ΑΠ 626/2018</cite>.

Ως δικαιούχοι των εξόδων εκτέλεσης νοούνται και τα όργανα της εκτέλεσης, και ειδικότερα ο δικαστικός επιμελητής και ο υπάλληλος του πλειστηριασμού (συνβολαιογράφος), παρότι τα πρόσωπα αυτά δεν νομιμοποιούνται να αναζητήσουν τα σχετικά έξοδα από τον καθ' ου η εκτέλεση, καθώς δεν συνδέονται με αυτόν με κατάλληλη έννομη σχέση<cite> ΑΠ 626/2018</cite>.

Ο δικαστικός επιμελητής και ο υπάλληλος του πλειστηριασμού λαμβάνουν τα έξοδα της εκτέλεσης από τον υπάλληλο του πλειστηριασμού<cite> ΑΠ 626/2018</cite><cite> άρ. 971 ΚΠολΔ</cite><cite> άρ. 1007 ΚΠολΔ</cite>.

Ο υπάλληλος του πλειστηριασμού, αφού αφαιρέσει τα έξοδα της εκτέλεσης από το πλειστηρίασμα, διανέμει το υπόλοιπο του πλειστηριάσματος μεταξύ των δανειστών του καθ' ου η εκτέλεση, ή, αν δεν επαρκεί το πλειστηρίασμα, προβαίνει με σχετικό πίνακα στην κατάταξη των δανειστών<cite> ΑΠ 626/2018</cite>.

Τα έξοδα της εκτέλεσης δεν κατατάσσονται στον πίνακα κατάταξης που συντάσσει ο υπάλληλος του πλειστηριασμού<cite> ΑΠ 626/2018</cite>.

Η εκκαθαριστική πράξη του υπαλλήλου του πλειστηριασμού για τα έξοδα της εκτέλεσης αποτελεί διανομή του πλειστηριάσματος, και μπορεί να προσβληθεί με την ανακοπή του άρ. 979 ΚΠολΔ<cite> ΑΠ 626/2018</cite>.

Ανακοπή κατ' άρ. 979 ΚΠολΔ κατά της εκκαθαριστικής πράξης του υπαλλήλου του πλειστηριασμού για τα έξοδα της εκτέλεσης μπορεί να ασκήσει όποιος έχει έννομο συμφέρον, όπως δανειστές που αναγγέλθηκαν<cite> ΑΠ 626/2018</cite>.

<h2>Διαχρονικό δίκαιο</h2>
Κατά γενική αρχή του διαχρονικού δικαίου, το παραδεκτό των μέσων εκτέλεσης διέπεται, ως προς τη διαδικασία και τις ουσιαστικές προϋποθέσεις, από τον νόμο που ίσχυε κατά τον χρόνο ενέργειάς τους<cite> ΑΠ 1080/1979</cite>.
</main>

<footer role="contentinfo"><small>© Greek Law</small></footer>
</body>
</html>
