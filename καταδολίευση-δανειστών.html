<html lang="el">
<head>
  <meta charset="utf-8">
  <title>Καταδολίευση δανειστών</title>
  <meta name="description"      content="Κερδίστε την δίκη για την καταδολίευση δανειστών, με βοηθό τη νομολογία">
  <meta name="robots"           content="archive, follow, index, snippet">
  <meta name="viewport"         content="initial-scale = 1">
  <meta name="format-detection" content="telephone = no">
  <link rel ="stylesheet"       href   ="./stylesheets/greeklaw.css">
</head>
<body>
  <header><a href="./index.html">Greek Law</a></header>
  <nav role="navigation"></nav>
<main role="main">
Στην <h1 class="inlined">Καταδολίευση δανειστών</h1> οι οφειλέτες, θέλοντας να αποποιηθούν των οφειλών τους, μεταβιβάζουν την περιουσία τους σε τρίτους, ώστε οι δανειστές να μην βρίσκουν περιουσία στο όνομα των οφειλετών, και να μην μπορούν να προχωρήσουν σε κατάσχεση.
Κατά της τακτικής αυτής, ο δανειστής έχει δύο επιλογές, την αγωγή διάρρηξης της καταδολιευτικής απαλλοτρίωσης και την αγωγή σωρευτικής αναδοχής χρέους.
<h2>Διάρρηξη της καταδολιευτικής απαλλοτρίωσης (παυλιανή αγωγή)</h2>
Στοιχεία του ορισμένου της αγωγής διάρρηξης απαλλοτρίωσης είναι
<ul><li>Η ύπαρξη απαίτησης κατά του οφειλέτη, γεννημένης όταν γίνεται η μεταβίβαση.
<hr>Η απαίτηση υπό αναβλητική αίρεση θεωρείται γεννημένη.</li>
<li>Η μεταβίβαση από τον οφειλέτη περιουσιακών του στοιχείων</li>
<li>Η αφερεγγυότητα του οφειλέτη κατά τον χρόνο άσκησης της αγωγής<cite> 1910/2009 ΑΠ</cite></li>
<li>Η πρόθεση του οφειλέτη κατά τον χρόνο της μεταβίβασης για βλάβη των δανειστών.
Πρόθεση βλάβης του δανειστή θεωρείται ότι υπάρχει όταν ο οφειλέτης γνωρίζει ότι με την απαλλοτρίωση του περιουσιακού του στοιχείου θα περιέλθει σε τέτοια οικονομική κατάσταση, ώστε η περιουσία που του απομένει να μην επαρκεί για την ικανοποίηση του δανειστή<cite> 1815/2012 ΑΠ</cite>.
</li>
<li>Γνώση του αποκτώντος ότι ο μεταβιβάζων ενεργεί προς βλάβη των δανειστών.
Η γνώση συγκεκριμένων ατόμων τεκμαίρεται εκ του νόμου, ωστόσο το τεκμήριο είναι μαχητό<cite> 1910/2009 ΑΠ, 730/2009 Εφ Αθ</cite>.
<hr>Στην γονική παροχή δεν τίθεται θέμα ανατροπής του τεκμηρίου αυτού επειδή πρόκειται για χαριστική δικαιοπραξία</cite>157/2007 Εφ Αθ</cite>.</li>
<li>Το ποσό της απαίτησης κατά τον χρόνο της άσκησης της αγωγής<cite> 2957/2008 Εφ Θεσσαλ</cite>.</li>
<li>Η αξία των απαλλοτριωθέντων κατά την άσκηση της αγωγής<cite> 2957/2005 Εφ Θεσσαλ</cite><cite> 97/2008 Εφ Δωδ</cite>.
<hr>Η αντικειμενική αξία των ακινήτων κατά την άσκηση της αγωγής αρκεί για το ορισμένο της <cite> 37899/2008 ΠολΠρ Θεσσαλ</cite>. Η ονομαστική αξία των μετοχών αρκεί για το ορισμένο της αγωγής<cite> 1701/2008 ΑΠ</cite>.</li>
</ul>
Η αγωγή διάρρηξης απαλλοτρίωσης παραγράφεται πέντε έτη από την απαλλοτρίωση. Η προθεσμία αυτή αποτελεί παραγραφή και όχι αποσβεστική προθεσμία, άρα κρίνεται ημερολογιακά στα πέντε έτη και όχι κατά το τέλος του αντίστοιχου πέμπτου έτους<cite> 1885/2009 ΑΠ</cite>
<hr>Οι αγωγές διάρρηξης απαλλοτρίωσης ακινήτων πρέπει να  εγγράφονται, εντός 30 ημερών από την κατάθεσή τους, στα βιβλία  διεκδικήσεων του υποθηκοφυλακείου της περιφέρειας όπου βρίσκεται το ακίνητο,  διαφορετικά απορρίπτονται και αυτεπαγγέλτως ως απαράδεκτες<cite> 220 παρ 1 ΚΠολΔ</cite>.
<hr>Ως απαλλοτριωτική δικαιοπραξία θεωρείται και η εγγραφή προσημείωσης υποθήκης σε ακίνητα του οφειλέτη, όταν αυτή αποσκοπεί στην μεταβολή της σειράς κατάταξης των δανειστών από μελλοντικά επαπειλούμενο πλειστηριασμό των ακινήτων του οφειλέτη <cite> 1301/2011 ΑΠ</cite>
<hr>Ο ισχυρισμός ότι η αξία των απαλλοτριωθέντων είναι ανώτερη αυτής που αναγράφεται στην αγωγή αποτελεί άρνηση της αγωγής<cite> 1174/2007 ΑΠ</cite>.
<hr>Μεταξύ περισσότερων εναγομένων ιδρύεται αναγκαστική ομοδικία<cite> 552/2011 ΑΠ</cite>.
<hr>Αν το μεταβιβασθέν ακίνητο έχει υπέρογκες υποθήκες και ο αιτών την διάρρηξη είναι απλός εγχειρόγραφος δανειστής, είναι στην κρίση του δικαστή αν θα υπάρχει όφελος για τον δανειστή, και άρα έννομο συμφέρον του προς διάρρηξη<cite> 158/2010 ΠολΠρ Κορ</cite>.
Ο δανειστής βέβαια, μπορεί εύλογα να προσδοκά από την διάρρηξη την μείωση των χρεών του μεταβιβάσαντος με την κατάσχεση και τον πλειστηριασμό, ώστε να αποσβέσει την απαίτησή του σε δεύτερο χρόνο.
Η πρόθεση βλάβης εκ μέρους του οφειλέτη είναι αυτοτελής και δεν καλύπτεται από το γεγονός ότι άλλος εις ολόκληρον οφειλέτης έχει επαρκή περιουσία για την κάλυψη των απαιτήσεων<cite> 507/2009 Εφ Αθ</cite>.
<hr>Η διάρρηξη επί απαλλοτρίωσης περισσοτέρων αντικειμένων οφείλει να διαταχθεί από το δικαστήριο για το ποσό που καλύπτει την απαίτηση του δανειστή <cite> 1963/2009 ΑΠ</cite>. Επί απαλλοτρίωσης ενός αντικειμένου οφείλει να διαταχθεί για το ποσοστό ιδιοκτησίας επί του αντικειμένου που αντιστοιχεί στην απαίτηση του δανειστή <cite> 1963/2009 ΑΠ</cite>.
<hr>Και στις δύο περιπτώσεις το δικαστήριο θα πρέπει να εκτιμήσει για την έκταση της διάρρηξης το κεφάλαιο της απαίτησης, τους τόκους της, τα έξοδα της επικείμενης αναγκαστικής εκτέλεσης και το γεγονός ότι ο πλειστηριασμός είναι πιθανόν να μην αποδώσει την αγοραία αξία του αντικειμένου <cite> 1963/2009 ΑΠ</cite>.
Η διάρρηξη ενεργεί μόνο για τον δανειστή που την πέτυχε. Αυτός κατάσχει το μεταβιβασθέν, μέχρι του ποσοστού της διάρρηξης, σαν να μην είχε μεταβιβαστεί ποτέ, στρέφοντας την κατάσχεση μόνο κατά του οφειλέτη, και όχι του τρίτου <cite> 639/2009 Εφ Πατρ</cite>.
<h2>Αγωγή αναδοχής χρέους</h2>
Προϋποθέσεις της αγωγής αναδοχής χρέους είναι
<ul><li>Η μεταβίβαση ολόκληρης της περιουσίας του οφειλέτη <cite> 161/2010 ΑΠ</cite>, ή </li>
<li>η μεταβίβαση επιχείρησης <cite> 711/2011 Εφ Αθ</cite>.</li></ul>
Αν μεταβιβάζονται μεμονωμένα αντικείμενα, αυτά πρέπει να αποτελούν το σημαντικότερο μέρος της περιουσίας <cite> 161/2010 ΑΠ</cite>.
<hr>Στην μεταβίβαση επιχείρησης ως περιουσία λαμβάνεται και ο εξοπλισμός, η φήμη, η πελατεία <cite> 8257/2005 Εφ Αθ</cite>.
<hr>Χρέος που ανήκει στην περιουσία αποτελεί οποιαδήποτε αξίωση του δανειστή κατά του μεταβιβάσαντος<cite> 161/2010 ΑΠ</cite>. Χρέος που ανήκει στην επιχείρηση είναι τα χρέη της επιχείρησης<cite> 161/2010 ΑΠ</cite>.
<hr>Ο μεταβιβάζων οφειλέτης δεν μπορεί να ισχυριστεί ότι η διάρρηξη των απαλλοτριώσεων και η κατάσχεση δεν θα του αποδώσει όφελος, γιατί αυτό αποτελεί μελλοντικό και άρα αβέβαιο γεγονός <cite> 2957/2005 Εφ Θεσσαλ</cite>.
<hr>Η ενοχή του κάθε αποκτώντος περιορίζεται στο ποσοστό της περιουσίας που τους μεταβιβάστηκε<cite> 3425/2009 Εφ Αθ, 128/2009 Εφ Λαρ</cite>. Ο δανειστής μπορεί να στραφεί αυτοτελώς κατά κάθε δανειστή ή και του μεταβιβάσαντος<cite> 3425/2009 Εφ Αθ</cite>.
<hr>Η μειωμένη, κατά ποσοστό, ευθύνη του αποκτώντος προβάλλεται με ένσταση<cite> 318/2008 ΑΠ</cite>.
</main>

  <footer role="contentinfo"><small>© Greek Law</small></p></footer>
  <script async src="./javascripts/nav.js"></script>
</body>
</html>
