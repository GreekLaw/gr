<html lang="el">
<head>
  <meta charset="utf-8">
  <title>Ισχυρισμοί της υπεράσπισης</title>
  <meta name="description"      content="Τεκμηριωμένες απαντήσεις για τους ισχυρισμούς της υπεράσπισης">
  <meta name="robots"           content="archive, follow, index, snippet">
  <meta name="viewport"         content="initial-scale = 1">
  <meta name="format-detection" content="telephone = no">
  <link rel ="stylesheet"       href   ="./stylesheets/greeklaw.css">
</head>
<body>
  <header><a href="./index.html">Greek Law</a></header>
  <nav></nav>
<main>
<h1>Ισχυρισμοί της υπεράσπισης</h1>
Κύριος σκοπός της υπεράσπισης στην ποινική δίκη είναι η αθώωση του κατηγορουμένου. Για την έκδοση αθωωτικής απόφασης αρκεί να αποδειχθεί ότι δεν συντρέχει κάποιο αντικειμενικό ή υποκειμενικό στοιχείο του αδικήματος.
<ul>Η αμφισβήτηση αυτή τελείται είτε με την
<li>άρνηση της κατηγορίας (πχ Όχι, δεν έκλεψα ποτέ από τον εργοδότη μου) είτε με κάποιο</li>
<li>νομικό ή πραγματικό επιχείρημα (πχ Δεν είχα δόλο να κλέψω, εγώ απλά το μετέφερα)</li>
</ul>
Αν το δικαστήριο απορρίψει τους σχετικούς ισχυρισμούς, δεν είναι υποχρεωμένο να αιτολογήσει ειδικά για τον καθένα την απόρριψή τους, καθώς θεωρείται ότι περιλαμβάνονται στην κύρια αιτιολογία περί ενοχής.
Πέραν των ανωτέρω, ο κατηγορούμενος μπορεί να προβάλει ισχυρισμό που θα οδηγήσει στην
<ul><li>άρση του άδικου χαρακτήρα της πράξης ή στον </li>
<li>αποκλεισμό ή τη μείωση της ικανότητας προς καταλογισμό ή στην</li>
<li>εξάλειψη ή την απόσβεση του αξιόποινου ή στη</li>
<li>μείωση της ποινής</li>
<li>μεταβολή της κατηγορίας σε επιεικέστερη μεταχείριση του κατηγορουμένου<cite> ΑΠ 130/2008</cite></li>
</ul>
Κάθε τέτοιος ισχυρισμός λέγεται αυτοτελής ισχυρισμός, και κατά πάγια νομολογία του Αρείου Πάγου βρίσκεται σε αντιδιαστολή με την άρνηση και τα νομικά ή πραγματικά επιχειρήματα. Οι αυτοτελείς ισχυρισμοί είναι απαραίτητο να αναπτύσσονται προφορικά, ακόμη και αν συνυποβάλλεται σχετικό έγγραφο<cite> ΑΠ 130/2008</cite>.

Οι αυτοτελείς ισχυρισμοί προβάλλονται από τον συνήγορο υπεράσπισης μετά την νομιμοποίηση των διαδίκων και πριν την έναρξη της αποδεικτικής διαδικασίας. Όταν ο σχετικός ισχυρισμός προβληθεί σαφώς και ορισμένα, δηλαδή αναφέρει όλα τα πραγματικά περιστατικά που είναι αναγκαία για την θεμελίωσή του, το δικαστήριο είναι υποχρεωμένο να απαντήσει με δικαιολογημένη διάταξη στην απόφασή του για τον λόγο για τον οποίο δεν τον έκανε δεκτό. Εάν το δικαστήριο δεν ασχοληθεί καθόλου με τον ισχυρισμό ή τον απορρίψει αναιτιολόγητα, η απόφαση μπορεί ν' αναιρεθεί για έλλειψη αιτιολογίας (άρθρο 510 1 στ. δ ΚΠοινΔ) ή έλλειψη ακροάσεως (άρθρο 170 2 σε συνδυασμό με άρθρο 510 1 στ. β ΚΠοινΔ).
<hr>Για να είναι ορισμένος ο ισχυρισμος πρέπει να προβάλλει τα πραγματικά περιστατικά στα οποία στηρίζεται<cite> 187/2009 ΑΠ Ποιν</cite>.
<h2>Με ποιό τρόπο προβάλλεται σαφώς και ορισμένα ο αυτοτελής ισχυρισμός</h2>
<h3>Ισχυρισμός τοξικομανίας</h3>
Δεν αρκεί η επίκληση μόνο του όρου ότι ο κατηγορούμενος είναι τοξικομανής, αλλά πρέπει να γίνεται επίκληση πραγματικών περιστατικών, δηλαδή ότι ο κατηγορούμενος από τη χρήση ναρκωτικών ουσιών απέκτησε την έξη της χρήσεως αυτών, την οποία δεν μπορεί να αποβάλει με τις δικές του δυνάμεις<cite> ΑΠ 49/94, ΠοινΧρ 1994 σελ. 295 και ΝοΒ 1994 σελ. 468</cite>.
<h3>Μερικοί ισχυρισμοί χαρακτηρίζονται διαφορετικά μεταξύ Αρείου Πάγου και θεωρητικών</h3>
<h4>Η κλοπή ήταν ευτελούς αξίας</h4>
Ο ισχυρισμός ότι η κλοπή ήταν ευτελούς αξίας είναι αυτοτελής ισχυρισμός, γιατί με την προβολή του ισχυρισμού μειώνεται η ποινή<cite> ΑΠ 1473/02, ΑΠ 1596/05</cite><cite> 377 παρ1 ΠΚ, 372 παρ1 ΠΚ</cite>.
Ο ισχυρισμός ότι η κλοπή ήταν ευτελούς αξίας είναι άρνηση της κατηγορίας της απλής κλοπής, γιατί η συνδρομή των στοιχείων της κλοπής ευτελούς αξίας, ως προνομιούχα μορφής της κλοπής, αποκλείει την συνδρομή των στοιχείων της απλής κλοπής.<cite> Μυλωνόπουλος, Ποινικό Δίκαιο - Γενικό Μέρος Ι (2007) σ. 162 επ.</cite><cite>  377 παρ1 ΠΚ, 372 παρ1 ΠΚ</cite>
<h4>Η σωματική βλάβη ήταν εντελώς ασήμαντη ή ελαφρά</h4>
<h5>Ο Άρειος Πάγος ασυνεπής ως προς την κατηγοριοποίηση του άλλοθι</h5>
Το άλλοθι είναι αυτοτελής ισχυρισμός<cite> ΑΠ 701/03, ΑΠ 636/93</cite>
Το άλλοθι είναι άρνηση της κατηγορίας<cite> ΑΠ 1466/06, ΑΠ 747/00, ΑΠ 1454/97, ΑΠ 373/03</cite>

Κατά τον Άρειο Πάγο ο ισχυρισμός περί πραγματικής πλάνης είναι αυτοτελής ισχυρισμός, αλλά η έλλειψη δόλου όχι.

</main>

  <footer><small>© Greek Law</small></p></footer>
  <script async src="./javascripts/nav.js"></script>
</body>
</html>
