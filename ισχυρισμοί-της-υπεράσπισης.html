<html lang="el">
<head>
  <meta charset="utf-8">
  <title>Ισχυρισμοί της υπεράσπισης</title>
  <meta name="description"      content="Κερδίστε την ποινική δίκη με ασπίδα τους ισχυρισμούς της υπεράσπισης και τη νομολογία">
  <meta name="robots"           content="archive, follow, index, snippet">
  <meta name="viewport"         content="initial-scale = 1">
  <meta name="format-detection" content="telephone = no">
  <link rel="stylesheet"        href="./stylesheets/greeklaw.css">
  <script async                 src="./javascripts/nav.js"></script>
</head>
<body>
  <header><a href="./">Greek Law</a></header>
  <nav role="navigation"></nav>
<main role="main">
<h1>Ισχυρισμοί της υπεράσπισης</h1>
Κύριος σκοπός της υπεράσπισης στην ποινική δίκη είναι η αθώωση του κατηγορουμένου. Για την έκδοση αθωωτικής απόφασης αρκεί να αποδειχθεί ότι δεν συντρέχει κάποιο αντικειμενικό ή υποκειμενικό στοιχείο του αδικήματος.
<ul>Η αμφισβήτηση αυτή μπορεί να τελεστεί
<li>με άρνηση της κατηγορίας (πχ Όχι, δεν έκλεψα ποτέ από τον εργοδότη μου) ή</li>
<li>με νομικό ή πραγματικό επιχείρημα (πχ Δεν είχα σκοπό να κλέψω, εγώ απλά το μετέφερα)</li>
</ul>
Αν το δικαστήριο απορρίψει τους σχετικούς ισχυρισμούς, δεν είναι υποχρεωμένο να αιτολογήσει ειδικά για τον καθένα την απόρριψή τους, καθώς θεωρείται ότι περιλαμβάνονται στην κύρια αιτιολογία περί ενοχής.

Πέραν των ανωτέρω, ο κατηγορούμενος μπορεί να προβάλει ισχυρισμό του οποίου αποτέλεσμα θα είναι 
<ul><li>η άρση του άδικου χαρακτήρα της πράξης ή </li>
<li>ο αποκλεισμός ή η μείωση της ικανότητας προς καταλογισμό ή </li>
<li>η εξάλειψη ή η απόσβεση του αξιόποινου ή </li>
<li>η μείωση της ποινής ή</li>
<li>η μεταβολή της κατηγορίας σε επιεικέστερη μεταχείριση του κατηγορουμένου<cite> 130/2008 ΑΠ</cite></li>
</ul>
Κάθε τέτοιος ισχυρισμός λέγεται αυτοτελής ισχυρισμός, και κατά πάγια νομολογία του Αρείου Πάγου βρίσκεται σε αντιδιαστολή με την άρνηση και τα νομικά ή πραγματικά επιχειρήματα.
<h2>Πότε προβάλλεται ο αυτοτελής ισχυρισμός</h2>
Οι αυτοτελείς ισχυρισμοί προβάλλονται από τον συνήγορο υπεράσπισης μετά την νομιμοποίηση των διαδίκων και πριν την έναρξη της αποδεικτικής διαδικασίας.
<h2>Πώς προβάλλεται ο αυτοτελής ισχυρισμός</h2>
Οι αυτοτελείς ισχυρισμοί είναι απαραίτητο να αναπτύσσονται προφορικά, ακόμη και αν συνυποβάλλεται σχετικό έγγραφο<cite> 130/2008 ΑΠ</cite>.
Όταν ο σχετικός ισχυρισμός προβληθεί σαφώς και ορισμένα, δηλαδή αναφέρει όλα τα πραγματικά περιστατικά που είναι αναγκαία για την θεμελίωσή του, το δικαστήριο είναι υποχρεωμένο να απαντήσει με δικαιολογημένη διάταξη στην απόφασή του για τον λόγο για τον οποίο δεν τον έκανε δεκτό. Εάν το δικαστήριο δεν ασχοληθεί καθόλου με τον ισχυρισμό ή τον απορρίψει αναιτιολόγητα, η απόφαση μπορεί να αναιρεθεί για έλλειψη αιτιολογίας<cite> αρ. 510 παρ.1 στοιχ.δ ΚΠοινΔ</cite> ή για έλλειψη ακρόασης<cite> αρ.170 παρ.2 σε συνδυασμό με άρθρο αρ.510 παρ.1 στοιχ.β ΚΠοινΔ</cite>.
Για να είναι ορισμένος ο ισχυρισμος πρέπει να προβάλλει τα πραγματικά περιστατικά στα οποία στηρίζεται<cite> 187/2009 ΑΠ Ποιν</cite>.

Παραδείγματος χάριν, για την προβολή ισχυρισμού τοξικομανίας δεν αρκεί η επίκληση μόνο του όρου ότι ο κατηγορούμενος είναι τοξικομανής, αλλά πρέπει να γίνεται επίκληση πραγματικών περιστατικών, δηλαδή ότι ο κατηγορούμενος από τη χρήση ναρκωτικών ουσιών απέκτησε την έξη της χρήσεως αυτών, την οποία δεν μπορεί να αποβάλει με τις δικές του δυνάμεις<cite> 49/1994 ΑΠ</cite>.
<h3>Διφορούμενες απόψεις για τον χαρακτηρισμό κάποιων ισχυρισμών</h3>
Κατά μια άποψη, ο ισχυρισμός ότι η κλοπή ήταν ευτελούς αξίας είναι αυτοτελής ισχυρισμός, γιατί με την προβολή του ισχυρισμού μειώνεται η ποινή<cite> 1473/2002 ΑΠ</cite><cite> 1596/2005 ΑΠ</cite><cite> αρ.377 παρ.1 ΠΚ</cite><cite> αρ.372 παρ.1 ΠΚ</cite>.
Κατά άλλη άποψη, ο ισχυρισμός ότι η κλοπή ήταν ευτελούς αξίας είναι άρνηση της κατηγορίας της απλής κλοπής, γιατί η συνδρομή των στοιχείων της κλοπής ευτελούς αξίας, ως προνομιούχα μορφής της κλοπής, αποκλείει την συνδρομή των στοιχείων της απλής κλοπής<cite> αρ.377 παρ.1 ΠΚ</cite><cite> αρ.372 παρ.1 ΠΚ</cite>

Κατά μια άποψη, το άλλοθι είναι αυτοτελής ισχυρισμός<cite> 701/2003 ΑΠ</cite><cite> 636/1993 ΑΠ</cite>.
Κατά άλλη άποψη, το άλλοθι είναι άρνηση της κατηγορίας<cite> 1466/2006 ΑΠ</cite><cite> 747/2000 ΑΠ</cite><cite> 1454/1997 ΑΠ</cite><cite> 373/2003 ΑΠ</cite>.

Κατά τον Άρειο Πάγο ο ισχυρισμός περί πραγματικής πλάνης είναι αυτοτελής ισχυρισμός, αλλά η έλλειψη δόλου όχι.

</main>

  <footer role="contentinfo"><small>© Greek Law</small></footer>
</body>
</html>
