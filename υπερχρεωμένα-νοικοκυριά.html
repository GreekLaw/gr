<html lang="el">
<head>
  <meta charset="utf-8">
  <title>Υπερχρεωμένα νοικοκυριά</title>
  <meta name="description"      content="Κερδίστε τη δίκη υπερχρεωμένων νοικοκυριών, με ασπίδα τη νομολογία">
  <meta name="robots"           content="archive, follow, index, snippet">
  <meta name="viewport"         content="initial-scale = 1">
  <meta name="format-detection" content="telephone = no">
  <link rel="stylesheet"        href="./stylesheets/greeklaw.css">
  <script async                 src="./javascripts/nav.js"></script>
</head>
<body>
  <header><a href="./">Greek Law</a></header>
  <nav role="navigation"></nav>
<main role="main">
<h1>Υπερχρεωμένα νοικοκυριά</h1>
Στον νόμο για τα υπερχρεωμένα νοικοκυριά γίνεται υπαγωγή υπό τις παρακάτω προϋποθέσεις
1) Ο αιτών να είναι φυσικό πρόσωπο<cite> ν.3869/2010 αρ.1 παρ.1</cite>
2) το φυσικό πρόσωπο να μην έχει πτωχευτική ικανότητα<cite> ν.3869/2010 αρ.1 παρ.1</cite>
3) το φυσικό πρόσωπο να έχει περιέλθει σε μόνιμη αδυναμία πληρωμής ληξιπρόθεσμων χρηματικών ποσών, χωρίς δόλο του<cite> ν.3869/2010 αρ1 παρ1</cite>.
Ο δόλος αποδεικνύεται από τον πιστωτή<cite> ν.3869/2010 αρ.1 παρ.1</cite>.
Ο δόλος πρέπει να αναφέρεται στην αδυναμία πληρωμής και όχι στον τρόπο περιέλευσης του οφειλέτη σε αδυναμία<cite> 24/2013 Ειρ Λαυρίου</cite>. Απαιτείται δηλαδή εξαπάτηση των υπαλλήλων της Τράπεζας<cite> 24/2013 Ειρ Λαυρίου</cite>.
Κατά άλλη άποψη, και ο υπερβολικός δανεισμός αποτελεί ένδειξη δόλου<cite> 1/2012 Ειρ Φλωρ</cite>.

Την αίτηση μπορούν να καταθέσουν από κοινού οι σύζυγοι, ακόμη και αν έχουν ατομικές οφειλές, καθώς το διατακτικό θα ορίζει ατομικές ρυθμίσεις για τους συζύγους<cite> 1/2012 Ειρ.Πατρών (εκούσιας)</cite><cite> 5/2014 Ειρ.Καλύμνου (εκούσιας)</cite>.
Την αίτηση μπορούν να καταθέσουν και οι ελεύθεροι επαγγελματίες<cite> <a href="http://www.taxheaven.gr/laws/circular/view/id/16010">διευκρίνηση Υπ.Αναπτ. Β13-5/1.2.2013</a></cite>.

Ο οικοδόμος που δεν απασχολεί προσωπικό δεν είναι έμπορος, και μπορεί να υπαχθεί στον νόμο περί υπερχρεωμένων νοικοκυριών<cite> 5/2014 Ειρ.Καλύμνου (εκουσίας)</cite>.
<h2>Πορεία της αίτησης</h2>
Η πορεία της αίτησης έχει ως εξής:
1) Ο οφειλέτης καταθέτει την αίτηση στο αρμόδιο δικαστήριο.
Από την ίδια ημέρα ο οφειλέτης αρχίζει τις καταβολές που ορίζει με την αίτησή του<cite> ν.3869/2010 αρ.4 παρ.3 εδ.6</cite>.
Από την ημέρα αυτή μέχρι την ημέρα επικύρωσης δεν επιτρέπεται η λήψη καταδιωκτικών μέτρων κατά του οφειλέτη, καθώς και η μεταβολή της πραγματικής και νομικής κατάστασης της περιουσίας του<cite> ν.3869/2010 αρ.4 παρ.3 εδ.5</cite>.
Από την ημέρα αυτή οι οφειλές που δεν είναι εξασφαλισμένες με ειδικό προνόμιο ή εμπράγματο δικαίωμα παύουν να παράγουν τόκους, και γίνονται ληξιπρόθεσμες<cite> ν.3869/2010 αρ.6 παρ.3 εδ.2</cite>.
Οι οφειλές που είναι εξασφαλισμένες με ειδικό προνόμιο ή εμπράγματο δικαίωμα συνεχίζουν να εκτοκίζονται μέχρι την έκδοση οριστικής απόφασης<cite> ν.3869/2010 αρ.6 παρ.3 εδ.1</cite>.
2) Εντός 15 ημερών ο οφειλέτης πρέπει να επιδόσει αντίγραφα της αίτησης στους πιστωτές και εγγυητές</cite> ν.3869/2010 αρ.5 παρ.1 εδ.1</cite>
Ταυτόχρονα με την επίδοση παύει η τοκοφορία των οφειλών<cite> ν.3869/2010 αρ.6 παρ.3 εδ.2</cite>
3) Τουλάχιστον 2 μήνες μετά την ημέρα κατάθεσης ορίζεται η ημέρα επικύρωσης, και η συζήτηση διεξάγεται με την διαδικασία των ασφαλιστικών μέτρων<cite> ν.3869/2010 αρ.6 παρ.1 εδ.1</cite>
4) Η δικάσιμος της αίτησης ορίζεται εντός 6 μηνών<cite> ν.3869/2010 αρ.4 παρ.3 εδ.α</cite>, αν και στην πράξη η προθεσμία αυτή δεν εφαρμόζεται σε όλα τα ειρηνοδικεία.

<h2>Ορισμένο της αίτησης</h2>
Η αίτηση πρέπει να περιέχει
1) Αναφορά σε μόνιμη και γενική (όχι απλή) αδυναμία πληρωμής των ληξιπρόθεσμων οφειλών του αιτούντα φυσικού προσώπου<cite> 19/2014 Ειρ Αλεξ</cite>
2) Κατάσταση της περιουσίας του οφειλέτη<cite> ν.3869/2010 αρ.4 παρ.1 περ.α</cite>,
3) Κατάσταση των κάθε φύσης εισοδημάτων του ίδιου και της συζύγου του<cite> ν.3869/2010 αρ.4 παρ.1 περ.α</cite>
4) Κατάσταση των πιστωτών του και των απαιτήσεών τους κατά κεφάλαιο, τόκους και έξοδα<cite> ν.3869/2010 αρ.4 παρ.1 περ.β</cite><cite> 42/2013 ΜΠρ Ξάνθης</cite>,
5) Σχέδιο διευθέτησης οφειλών, που να λαμβάνει υπόψη με εύλογο τρόπο και συσχέτιση τόσο τα συμφέροντα των πιστωτών, όσο και την περιουσία, τα εισοδήματα και την οικογενειακή κατάσταση του οφειλέτη<cite> ν.3869/2010 αρ.4 παρ.1 περ.γ</cite><cite> 4/2014 Ειρ Νίκαιας</cite>.
6) Αίτημα ρύθμισης των οφειλών με σκοπό την προβλεπόμενη από τον νόμο απαλλαγή του<cite> 19/2014 Ειρ Αλεξ</cite>.

Η αίτηση δεν απαιτείται να περιέχει κατάσταση των περιουσιακών στοιχείων της συζύγου.

Η αίτηση απαιτείται να αναφέρει το είδος του επαγγέλματός του οφειλέτη, ώστε να προκύπτει αν έχει πτωχευτική ικανότητα ή όχι<cite> 398/2013 ΜονΠρ Κοζ</cite>.
Η αίτηση απαιτείται να αναφέρει την οικογενειακή του κατάσταση (έγγαμος ή μη, προστατευόμενα μέλη)<cite> 109/2013 Ειρ Πειρ</cite>.
Η αίτηση απαιτείται να αναφέρει το μέσο μηνιαίο εισόδημά του, τα πάσης φύσεως εισοδήματά του και τα περιουσιακά του στοιχεία<cite> 109/2013 Ειρ Πειρ</cite>.

Κατά μια άποψη, επειδή κατά την συζήτηση της υπόθεσης ακολουθείται η εκούσια δικαιοδοσία, επιτρέπεται η συμπλήρωση αοριστιών, από τον διάδικο με τις προτάσεις, και από το δικαστήριο με την προφορική διαδικασία στο ακροατήριο<cite> 8/2014 Ειρ.Πολυκάστρου</cite>.

Η αίτηση δεν απαιτείται να αναφέρει τους λόγους που οδήγησαν τον αιτούντα σε μόνιμη αδυναμία πληρωμών<cite> 5/2014 Ειρ.Καλύμνου (εκουσίας)</cite>.

Η αίτηση δεν απαιτείται να αναφέρει τις οικονομικές δυνατότητες που είχε ο αιτών κατά την ανάληψη των χρεών<cite> 5/2014 Ειρ.Καλύμνου (εκουσίας)</cite>.

Η αίτηση δεν απαιτείται να αναφέρει τον ακριβή χρόνο κατά τον οποίο επήλθε για τον αιτούντα η μόνιμη αδυναμία πληρωμής των χρεών του<cite> 5/2014 Ειρ.Καλύμνου (εκουσίας)</cite>.

Κατά μια άποψη, η αίτηση δεν απαιτείται να αναφέρει το συνολικό ύψος των βιοτικών αναγκών του οφειλέτη<cite> 11/2013 Ειρ Γύθειου</cite><cite> 39/2012 Ειρ Νίκαιας</cite><cite> 1/2012 Ειρ Καλύμνου</cite>. Κατ' αυτήν την άποψη δεν απαιτείται ούτε να αναφέρεται το ποσοστό των εισοδημάτων που διατίθενται για ανάγκες προστατευόμενων μελών της οικογένειας του οφειλέτη<cite> 39/2012 Ειρ Νίκαιας</cite>.
Κατά άλλη άποψη, η αίτηση απαιτείται να αναφέρει το συνολικό ύψος των βιοτικών αναγκών του οφειλέτη, χωρίς να απαιτείται ανάλυση κάθε επιμέρους κονδυλίου<cite> 398/2013 ΜονΠρ Κοζ</cite>. Κατ' αυτην την άποψη η αίτηση απαιτείται να αναφέρει αν στις βιοτικές του δαπάνες του περιλαμβάνονται και δαπάνες για προστατευόμενα μέλη, και ποιά είναι αυτά τα προστατευόμενα μέλη<cite> 398/2013 ΜονΠρ Κοζ</cite>.

Κατά μια άποψη, η αίτηση δεν απαιτείται να αναφέρει τα πραγματικά περιστατικά που οδήγησαν τον οφειλέτη σε οικονομική αδυναμία<cite> 5/2014 Ειρ.Καλύμνου (εκουσίας)</cite><cite> 64/2014 Ειρ Πολυγ</cite><cite> 654/2013 ΜονΠρ.Χαν</cite><cite> 9268/2013 Ειρ Θεσσαλ</cite><cite> 161/2013 Ειρ Αθ</cite><cite> 171/2013 Ειρ Πατρ</cite><cite> 11/2013 Ειρ Γύθειου</cite><cite> 5104/2012 Ειρ Θεσσαλ</cite><cite> 60/2012 Ειρ Αλμωπίας</cite>.
Κατά άλλη άποψη, η αίτηση απαιτείται να αναφέρει τους λόγους που οδήγησαν τον οφειλέτη σε οικονομική αδυναμία<cite> 167/2014 Ειρ Χαν</cite><cite> 384/2013 Ειρ Χαν</cite>.

Η αίτηση δεν απαιτείται να αναφέρει την αξία των ακινήτων του οφειλέτη<cite> 8/2014 Ειρ.Πολυκάστρου (εκουσίας)</cite><cite> 213/2013 Ειρ.Κρωπίας (εκουσίας)</cite><cite> 259/2011 Ειρ.Χανίων (εκουσίας)</cite>.

Κατά μια άποψη, η αίτηση δεν ειναι απαραίτητο να αναφέρει τον χρόνο στον οποίο αναλήφθηκαν οι οφειλές<cite> 5/2014 Ειρ.Καλύμνου (εκουσίας)</cite>.
Κατά άλλη άποψη, η αίτηση δεν είναι απαραίτητο να αναφέρει πότε ακριβώς αναλήφθηκαν οι οφειλές, αρκεί να αναφέρεται ότι αναλήφθηκαν ένα τουλάχιστον έτος πριν την κατάθεση της αίτησης<cite> 39/2012 Ειρ Νίκαιας</cite><cite> 1/2012 Ειρ Κουφαλίων</cite>. Την σχετική ένσταση οφείλουν να αναφέρουν οι δανειστές<cite> 8/2014 Ειρ.Πολυκάστρου</cite>.
Κατά άλλη άποψη, η αίτηση πρέπει να αναφέρει πότε ακριβώς ο οφειλέτης ανέλαβε τις οφειλές<cite> 22/2013 ΜονΠρ Κιλκ</cite><cite> 30/2012 Ειρ Κιλκ</cite><cite> 22/2013 ΜΠρ Κιλκίς</cite>.
Κατά άλλη άποψη, ακόμη και αν δεν προσκομιστούν οι συμβάσεις δανείου, αν δεν προβάλλει κανείς αντίρρηση, οι συμβάσεις τεκμαίρεται ότι συνήφθηκαν πέραν του έτους<cite> 3/2013 Ειρ Θηβ</cite>.

Κατά μια άποψη, η αίτηση δεν απαιτείται να αναφέρει προτεινόμενο προς διάθεση ποσό που να συμφωνεί με την σχέση εσόδων-εξόδων<cite> 39/2012 Ειρ Νίκαιας</cite>.
Κατά άλλη άποψη, η αίτηση απαιτείται να αναφέρει προτεινόμενο προς διάθεση ποσό που να συμφωνεί με την σχέση εσόδων-εξόδων<cite> 109/2013 Ειρ Πειρ</cite>.

Η αίτηση δεν απαιτείται να αναφέρει την εισοδηματική κατάσταση του οφειλέτη κατά τον χρόνο ανάληψης του χρέους, καθώς αυτό αποτελεί αντικείμενο απόδειξης<cite> 64/2014 Ειρ Πολυγ</cite><cite> 654/2013 ΜονΠρ Χαν</cite><cite> 9268/2013 Ειρ Θεσσαλ</cite><cite> 161/2013 Ειρ Αθ</cite>.
Η αίτηση δεν απαιτείται να αναφέρει ποιές απαιτήσεις είναι εξασφαλισμένες με εμπράγματη ασφάλεια, καθώς αυτό μπορούν αν προβάλλουν οι πιστωτές<cite> 171/2013 Ειρ Πατρ</cite><cite> 5104/2012 Ειρ Θεσσαλ</cite>.

Η αίτηση δεν είναι απαραίτητο να αναφέρει συγκεκριμένα στοιχεία για το σχέδιο διευθέτησης οφειλών, καθώς αυτό δεν υπόκειται σε δικαστικό έλεγχο<cite> 3/2011 Ειρ Αχαρνών</cite>.
Το σχέδιο διευθέτησης των οφειλών δεν είναι απαραίτητο να σταθμίζει τα συμφέροντα των πιστωτών<cite> 5/2014 Ειρ.Καλύμνου (εκουσίας)</cite>.
Από αίτημα περί εξαίρεσης της κύριας κατοικίας με δόσεις που θα αρχίζουν μετά από τέσσερα χρόνια, το δικαστήριο μπορεί να συνάγει ότι στην αίτηση περιλαμβάνεται και σχέδιο διευθέτησης οφειλών που περιλαμβάνει αίτημα περί μηδενικών καταβολών για την αποπληρωμή των οφειλών κατά τα αντίστοιχα πρώτα έτη<cite> 5/2014 Ειρ.Καλύμνου (εκουσίας)</cite>.

Κατά μια άποψη, η αίτηση απαιτείται να αναφέρει όλες τις οφειλές του οφειλέτη<cite> 213/2013 Ειρ Κρωπίας</cite>.
Κατά άλλη άποψη, η αίτηση δεν απαιτείται να αναφέρει όλες τις οφειλές του οφειλέτη<cite> 259/2011 Ειρ Χανίων</cite>.

Κατά μια άποψη, η αίτηση είναι απαράδεκτη αν υπογράφεται από τον οφειλέτη, και η συζήτηση γίνεται ερήμην αν δεν παρίσταται δικηγόρος του.
Κατά άλλη άποψη, η αίτηση είναι παραδεκτή ακόμη και αν υπογράφεται από τον οφειλέτη, και η συζήτηση με παρόντα τον οφειλέτη χωρίς δικηγόρο δεν οδηγεί σε ερημοδικία<cite> 1/2013 Ειρ Δυδ</cite>

Την αίτηση μπορούν να καταθέσουν και μικροέμποροι, δηλαδή άτομα που ασκούν εμπορικές πράξεις και αποκομίζουν από αυτές όφελος, όμως το όφελος αυτό αποτελεί περισσότερο αμοιβή του σωματικού τους κόπου και μόχθου και όχι αποτέλεσμα κερδοσκοπικών συνδυασμών κλπ<cite> 48/2013 ΜΠρ Πρεβ</cite>.
Την αίτηση μπορούν να καταθέσουν και έμποροι, ανεξάρτητα αν τα χρέη είναι εμπορικά ή μη, αρκεί να είχαν διακόψει τις πληρωμές αφού σταμάτησαν να είναι έμποροι<cite> 48/2013 ΜΠρ Πρεβ</cite>.

Η μεμονωμένη παροχή εγγύησης δεν καθιστά έμπορο τον εγγυητή<cite> 48/2013 ΜΠρ Πρεβ</cite>. Για να καταστεί έμπορος ο εγγυητής, η παροχή εγγύησης πρέπει να είναι συστηματική και να γίνεται κατά σύνηθες επάγγελμα<cite> 739/2005 ΠΠρ Αθ</cite>.

Η αίτηση μπορεί να περιλαμβάνει αίτημα για έκδοση προσωρινής διαταγής<cite> ν.3869/2010 αρ.4 παρ.3 εδ.2</cite>.
Η προσωρινή διαταγή μπορεί να αφορά στην άρση παρακράτησης από την μισθοδοσία του υπερχρεωμένου<cite> προσωρ. διαταγή 7/2/2013 Ειρ Κερκ</cite> ή από την σύνταξή του<cite> προσωρ. διαταγή 6/6/2013 Ειρ Νικ</cite>.
Μπορεί ακόμη να αφορά την απαγόρευση για την έναρξη των ατομικών καταδιωκτικών μέτρων των πιστωτριών του αιτούντα κατ' αυτού, την έναρξη της διαδικασίας της αναγκαστικής εκτελέσεως σε βάρος της περιουσίας του αιτούντα τη λήψη οποιουδήποτε ασφαλιστικού μέτρου, καθώς επίσης και την εκ μέρους του αιτούντα μεταβολή της πραγματικής και νομικής καταστάσεως της περιουσίας αυτού<cite> προσωρ. διαταγή 07-06-2013 Ειρ Πειρ</cite>.
Η προσωρινή διαταγή μπορεί και να επιδικάζει μηνιαία δόση προς τους δανειστές μέχρι την έκδοση οριστικής απόφασης<cite> προσωρ. διαταγ. 25/9/2013 Ειρ Χαν</cite>.
Η προσωρινή διαταγή μπορεί να περιλαμβάνει όρο που να απαγορεύει την παρακράτηση ποσού από τον μισθού του αιτούντα εκ μέρους του Ταχυδρομικού Ταμιευτηρίου<cite> Προσ. διαταγή 7/6/2013 Ειρ Πειρ</cite>.

Ο οφειλέτης υποχρεούται να υποβάλει ειλικρινή δήλωση για τα περιουσιακά στοιχεία και εισοδήματά του<cite> ν.3869/2010 αρ.10 παρ.1 εδ.1</cite>.
Το καθήκον αληθείας δεν θίγεται αν το περιουσιακό στοιχείο που παραλήφθηκε δεν ήταν δυνατό να οδηγήσει στην ικανοποίηση των πιστωτών<cite> 7310/2011 Ειρ Θεσσαλ</cite>.
Στο καθήκον αληθείας δεν περιλαμβάνεται και η αξία των περιουσιακών στοιχείων, καθώς αυτή αποτελεί αντικείμενο απόδειξης<cite> 64/2014 Ειρ Πολυγ</cite><cite> 66/2011 Ειρ Αθ</cite>.

<h2>Αίτηση παραβίασης ειλικρινούς δήλωσης</h2>
Αν ο οφειλέτης παραβεί την υποχρέωσή του για ειλικρινή δήλωση, από δόλο ή βαριά αμέλεια, απορρίπτεται το αίτημά του για ρύθμιση των οφειλών του<cite> ν.3869/2010 αρ.10 παρ.1 εδ.2</cite>.
Την παραβίαση της υποχρέωσης μπορεί να επικαλεστεί με αίτησή του οποιοσδήποτε πιστωτής, εφόσον δεν έχει παρέλθει 1 έτος από τοτε που την πληροφορήθηκε<cite> ν.3869/2010 αρ.10 παρ.1 εδ.2</cite>.
Η αίτηση μπορεί να υποβληθεί μέχρι και δύο έτη μετά την επέλευση της απαλλαγής του οφειλέτη από οφειλές του<cite> ν.38969/2010 αρ.10 παρ.1 εδ.4</cite>.
Το ίδιο αποτέλεσμα επέρχεται και αν ο οφειλέτης, δολίως ή με βαριά αμέλεια, δεν συμπεριλάβει πιστωτές στην κατάσταση που συνυποβάλλεται με την αίτηση προς το δικαστήριο περί ρύθμισης των χρεών<cite> ν.3869/2010 αρ.10 παρ.1 εδ.3</cite>.
Αν η αίτηση του οφειλέτη απορριφθεί ή εκπέσει για την αιτία αυτή, ο οφειλέτης μπορεί να υποβάλει νέα αίτηση μόνο μετά την πάροδο δύο ετών<cite> ν.3869/2010 αρ.10 παρ.5</cite>.

Ο οφειλέτης υποχρεούται να επιτρέπει στους πιστωτές την πρόσβαση σε στοιχεία που απεικονίζουν την οικονομική του κατάσταση και τα τρέχοντα εισοδήματά του<cite> ν.3869/2010 αρ.10 παρ.2 εδ.1</cite>.
Παράβαση της υποχρέωσης αυτής από δόλο ή βαριά αμέλεια μπορεί, κατά την κρίση του δικαστηρίου, να επιφέρει απόρριψη της αίτησης για ρύθμιση οφειλών και απαλλαγή<cite> ν.3869/2010 αρ.10 παρ.2 εδ.2</cite>.
Ο πιστωτής έχει δικαίωμα να καταθέσει αίτηση δια του αρμόδιου Εισαγγελέα ενώπιον του εργοδότη του οφειλέτη, της αρμόδιας υπηρεσίας και του αρμόδιου οικονομικού έφορου για να ενημερωθεί για την περιουσιακή κατάσταση και τα εισοδήματα του οφειλέτη<cite> ν.3869/2010 αρ.10 παρ.3</cite>.

Ο πιστωτής έχει δικαίωμα να καταθέσει αίτηση για την έκπτωση του οφειλέτη από την ρύθμιση, αν ο οφειλέτης καθυστερεί την εκπλήρωση των υποχεώσεών του από την ρύθμιση οφειλών για χρονικό διάστημα μεγαλύτερο των τριών μηνών ή δυστροπεί επανειλημμένα στην τήρηση της ρύθμισης<cite> ν.3869/2010 αρ.11 παρ.2 εδ.1</cite>.
Η αίτηση πρέπει να κατατεθεί το αργότερο μέσα σε τέσσερις μήνες από την δημιουργία του λόγου έκπτωσης<cite> ν.3869/2010 αρ.11 παρ.2 εδ.1</cite>.
Η προθεσμία της κλήτευσης για την αίτηση είναι δεκαπέντε μέρες πριν την δικάσιμο της αίτησης<cite> ν.3869/2010 αρ.11 παρ.2 εδ.2</cite>.

<h2>Υπαγόμενες οφειλές</h2>
Στην ρύθμιση μπορεί να υπαχθεί και δάνειο από το Ταχυδρομικό Ταμιευτήριο<cite> Προσ. διαταγ. 7/6/2013 Ειρ Πειρ</cite><cite> ν.2322/1995 αρ.19 παρ.1 όπως τροποποιήθηκε με τον ν.3082/2002 αρ.15 παρ.1 περ.κ</cite>.
Στην ρύθμιση μπορεί να υπαχθεί και δάνειο από το Ταμείο Παρακαταθηκών και Δανείων<cite> 8/2014 Ειρ.Πολυκάστρου (εκουσίας)</cite><cite> 11/2013 Ειρ Γυθείου</cite>.

<h2>Ημέρα επικύρωσης</h2>
Αν δεν επέλθει συμβιβασμός και επικύρωσή του, ο Ειρηνοδίκης αποφασίζει κατά την ημέρα επικύρωσης κατόπιν αιτήματος του οφειλέτη ή του πιστωτή ή και αυτεπαγγέλτως την αναστολή των καταδιωκτικών μέτρων κατά του οφειλέτη, την διατήρηση της πραγματικής και νομικής κατάστασης της περιουσίας του, καθώς και την καταβολή μηνιαίων δόσεων μέχρι την έκδοση οριστικής απόφασης επί της αίτησης<cite> ν.3869/2010 αρ.5 παρ.1 εδ.1</cite>.
Οι καταβολές κατανέμονται συμμέτρως, αν πρόκειται για καταβολές του άρθρου 8 παρ2, ή σύμφωνα με τα προβλεπόμενα στο αρ.9 παρ.2, εφόσον υφίσταται αίτημα εξαίρεσης εκποίησης των δικαιωμάτων στην κύρια κατοικία<cite> ν.3869/2010 αρ.5 παρ.2 εδ.1</cite>.

Και μετά την ημέρα επικύρωσης οι οφειλέτες και οι πιστωτές μπορούν να συμβιβάστουν, μέχρι την ημερομηνία συζήτησης της αίτησης, σε οποιοδήποτε στάδιο της διαδικασίας.
Για τον συνμβιβασμό αυτό εμφανίζονται ενώπιον του Ειρηνοδίκη, υποβάλλουν το σχέδιο και ζητούν την επικύρωσή του <cite> ν.3869/2010 αρ.7 παρ.1 εδ.1</cite>

<h2>Κύρια συζήτηση</h2>
Αν τα περιουσιακά στοιχεία του οφειλέτη δεν επαρκούν, το δικαστήριο ορίζει τις μηνιαίες δόσεις του οφειλέτη προς τους δανειστές.
Οι δόσεις καταβάλλονται συμμέτρως στους δανειστές και διαρκούν από 3 έως 5 έτη.
Το ποσό ορίζεται κατά την κρίση του δικαστηρίου βάσει των εισοδημάτων του οφειλέτη, ιδίως εκείνα από την προσωπική του εργασία, την δυνατότητα συνεισφοράς της συζύγου, και σταθμίζοντάς τα με τις βιοτικές ανάγκες του ίδιου και των προστατευόμενων μελών της οικογέλειάς του<cite> ν.3869/2010 αρ.8 παρ.2 εδ.1</cite>.
Το ποσό μπορεί να αναπροσαρμόζεται ανά διαστήματα, με βάση αντικειμενικό δείκτη αναφοράς, όπως ορίζει η απόφαση.
Αν το δικαστήριο ορίσει ποσό μικρού ύψους ή μηδενικό, μπορεί με την ίδια απόφαση να ορίσει νέα δικάσιμο για επαναπροσδιορισμό των μηνιαίων καταβολών, η οποία δεν πρέπει να είναι νωρίτερα από πέντε μήνες<cite> ν.3869/2010 αρ.8 παρ.5</cite>.
Η απόφαση που ορίζει μηνιαίες καταβολές είναι αμέσως εκτελεστή και δεν επιτρέπεται δικαστική αναστολή της<cite> ν.3869/2010 αρ.8 παρ.6</cite>.
Με την απόφαση που ορίζει ποσό μηνιαίων καταβολών δεν επιδικάζεται δικαστική δαπάνη<cite> ν.3869/2010 αρ.8 παρ.6 εδ.2</cite><cite> 8/2014 Ειρ.Πολυκάστρου</cite>.

<h2>Προστασία κύριας κατοικίας</h2>
Αν υπάρχει ρευστοποιήσιμη περιουσία, το δικαστήριο μπορεί, κατά την κρίση του, να διατάξει την εκποίησή της για ικανοποίηση των πιστωτών.
Ο οφειλέτης μπορεί να υποβάλει στο δικαστήριο πρόταση εκκαθάρισης, ζητώντας να εξαιρεθεί από την εκποίηση ακίνητο που χρησιμεύει ως κύρια κατοικία του, είτε είναι βεβαρημένο με εμπράγματη ασφάλεια είτε όχι, αν η αξία του ακινήτου δεν υπερβαίνει το όριο αφορολόγητης απόκτησης πρώτης κατοικίας, προσαυξημένο κατά πενήντα τοις εκατό<cite> ν.3869/2010 αρ.9 παρ.2 εδ.1</cite>.
Στην περίπτωση προστασίας της κύριας κατοικίας, το δικαστήριο ρυθμίζει την ικανοποίηση απαιτήσεων των πιστωτών σε συνολικό ποσό που αντιστοιχεί κατ' ελάχιστον στο 80% της αντικειμενικής αξίας του ακινήτου της κύριας κατοικίας<cite> ν.3869/2010 αρ.9 παρ.2 εδ.2</cite><cite> 48/2013 ΜΠρ Πρεβ</cite>.
Ο οφειλέτης έχει ξεχωριστή υποχρέωση καταβολής ποσού στους δανειστές του για την προστασία της κύριας κατοικίας του<cite> 48/2013 ΜΠρ Πρεβ</cite>.
Η υποχρέωση του οφειλέτη προς εξόφληση οφειλών του 80% της αξίας του ακινητου της κύριας κατοικίας του μπορεί να συμπίπτει χρονικά με την υποχρέωσή του να εξοφλήσει τα χρέη του, μπορεί όμως και να είναι ξεχωριστή, βάσει περιόδου χάριτος<cite> 48/2013 ΜΠρ Πρεβ</cite>.

Κατά μια άποψη, οι δανειστές πρέπει να ικανοποιηθούν κατ' ελάχιστον σε ποσό ίσο με το 80% της αντικειμενικής αξίας του ακινήτου της κύριας κατοικίας<cite> 4/2014 Ειρ.Νίκαιας</cite>.
Κατά άλλη άποψη, οι δανειστές μπορούν να ικανοποιηθούν και σε βαθμό μικρότερο του 80% της αξίας του ακινήτου της κύριας κατοικίας<cite> 12/2013 Ειρ Αχαρνών</cite>.
Επειδή οι δανειστές με εμπράγματη ασφάλεια ικανοποιούνται προνομιακά, δηλαδή πρώτα εξοφλούνται οι οφειλές έναντί τους<cite> ν.3869/2010 αρ.9 παρ.2 εδ.5</cite>.
Αν οι οφειλές προς τους εμπράγματα ασφαλισμένους δανειστές είναι μεγαλύτερες του 80% της αξίας του ακινήτου της κύριας κατοικίας, οι δανειστές αυτοί θα ικανοποιηθούν μέχρι το ποσό αυτό και οι απλοί δανειστές δεν θα ικανοποιηθούν πέρα της ρύθμισης για τα κύρια χρέη<cite> 214/2013 ΜΠρ Κοριν</cite>.
Αν ο οφειλέτης δεν τηρήσει τις υποχρεώσεις του, ο πιστωτής αποκτά το δικαίωμα να κινήσει αναγκαστική εκτέλεση εναντίον του και της μοναδικής του κατοικίας<cite> ν.3869/2010 αρ.9 παρ.2 εδ.8</cite>.
Η μη τήρηση των υποχρεώσεων πρέπει να έχει διαρκέσει τουλάχιστον τέσσερις μηνιαίες δόσεις<cite> ν.3869/2010 αρ.9 παρ.2 εδ.9</cite>.

Το δικαστήριο μπορεί να στηριχθεί στα λεγόμενα του αιτούντος για την προνομιακή ικανοποίηση απαίτησης δανειστή για την προστασία κύριας κατοικίας<cite> 8/2014 Ειρ.Πολυκάστρου (εκουσίας)</cite>.

Κατά μια άποψη, από την στιγμή που προβάλλεται αίτημα εξαίρεσης της κύριας κατοικίας, δεν απαιτείται να προβάλλεται και αίτημα περί καταδίκης σε καταβολές ύψους 80% της αντικειμενικής αξίας του ακινήτου<cite> 5/2014 Ειρ.Καλύμνου</cite>.
<h2>Μηδενικές καταβολές</h2>
Το δικαστήριο μπορεί να ορίσει ακόμη και μηδενικές καταβολές<cite> αρ.8 παρ.5 ν.3869/2010</cite>.

Το σχετικό αίτημα δεν χρειάζεται να προκύπτει πανηγυρικά από το δικόγραφο της αίτησης, αλλά μπορεί να συναχθεί από το περιεχόμενο του δικογράφου από το δικαστήριο, ή να προταθεί με τις προτάσεις, ή και προφορικά<cite> 5/2014 Ειρ.Καλύμνου (εκουσίας)</cite>.

Η απόφαση που ορίζει μηδενικές καταβολές είναι οριστική, ενώ για την δικάσιμο περί επαναπροσδιορισμού καταβολών οι διάδικοι ενημερώνονται με δική τους επιμέλεια και δεν κλητεύονται<cite> 11/2014 Ειρ.Πάρου</cite>.

Μηδενικές καταβολές έχουν οριστεί πχ
<ul><li>για άνεργη που λαμβάνει επίδομα ανεργίας, ανειδίκευτη, η οποία δεν κρίθηκε ότι πρόκειται να βρει μόνιμη εργασία, πέραν περιστασιακής για λίγους μήνες<cite> 11/2014 ΕιρΠάρου (εκουσίας)</cite></li>
<li>για ζεύγος με τρία παιδιά, με διαγνωσθείσες μηνιαίες βιοτικές δαπάνες 900 €<cite> 5/2014 Ειρ.Καλύμνου (εκουσίας)</cite></li>
<li>για παντρεμένη άνεργη, με μηδενικά εισοδήματα, ο σύζυγος της οποίας είχε υπαχθεί στην ρύθμιση των υπερχρεωμένων νοικοκυριών<cite> 11/2014 Ειρ.Λιβαδειάς (εκουσίας)</cite></li>
</ul>

Ακόμη και επί μηδενικών καταβολών, αν ο οφειλέτης θέλει να εξαιρεθεί η κύρια κατοικία του, το δικαστήριο ορίζει να καταβάλει μηνιαίες δόσεις που θα καλύπτουν ποσό τουλάχιστον 80% της αντικειμενικής αξίας της κύριας κατοικίας<cite> 11/2014 Ειρ.Λιβαδειάς (εκουσίας)</cite><cite> 5/2014 Ειρ.Καλύμνου (εκουσίας)</cite>, ή στο 80% της αντικειμενικής αξίας επί του ποσοστού συνιδιοκτησίας του αιτούντος επί του ακινήτου της κύριας κατοικίας<cite> 11/2014 Ειρ.Λιβαδειάς (εκουσίας)</cite>.

Επί μηδενικών καταβολών, το δικαστήριο ορίζει νέα δικάσιμο κατά την οποία θα επανεξεταστεί η οικονομική δυνατότητα του αιτούντα<cite> 5/2014 Ειρ.Καλύμνου (εκουσίας)</cite>.
Ο χρόνος κατά τον οποίο γίνεται η επανεξέταση κρίνεται από το δικαστήριο και μπορεί να είναι μετά από δύο έτη<cite> 5/2014 Ειρ.Καλύμνου (εκουσίας)</cite>.
Στην συζήτηση περί επανεξέτασης, το δικαστήριο μπορεί να ορίσει την τήρηση μηδενικών καταβολών μέχρι το πέρας του συνολικού χρόνου ρύθμισης<cite> 11/2014 Ειρ.Πάρου (εκουσίας)</cite>.
<h2> Εξαίρεση από την ρευστοποίηση</h2>
Από την εκποίηση μπορούν να εξαιρεθούν και περιουσιακά στοιχεία απρόσφορα για την ικανοποίηση των δανειστών (πχ παλαιό αυτοκίνητο<cite> 8/2014 Ειρ.Πολυκάστρου (εκουσίας)</cite><cite> 3/2013 Ειρ Αγιάς</cite><cite> 4/2013 Ειρ Βάμου</cite>, αγρός χωρίς αγοραστικό ενδιαφέρον<cite> 3/2013 Ειρ Αγιάς</cite>).
Το δικαστήριο μπορεί να εξαιρέσει και ακίνητα στο οποία ο αιτών έχει μόνο ψιλή κυριότητα, ή ποσοστό επί της κυριότητας<cite> 470/2014 Ειρ Αθ</cite><cite> 407/2013 Ειρ Πατρών</cite>, καθώς πιθανολογείται ότι είναι απρόσφορα για την ικανοποίηση των δανειστών<cite> 8/2014 Ειρ Πολυκασ</cite>.
Αν ο αιτών έχει μόνο ψιλή κυριότητα σε ακίνητο, το δικαστήριο έχει την ευχέρεια να μην ρευστοποιήσει περιουσιακά στοιχεία του οφειλέτη, αν κατά την κρίση του δεν πρόκειται να δημιουργηθεί αγοραστικό ενδιαφέρον<cite> 432/2013 Ειρ Χαν</cite>.

Αν ο αιτών είναι ιδιοκτήτης ποσοστού μόνο του ακινήτου, θα υποχρεωθεί να πληρώσει το γινόμενο μεταξύ του 80% της αντικειμενικής αξίας του ακινήτου της κύριας κατοικίας και του ποσοστού κυριότητάς του επί του ακινήτου<cite> 8/2014 Ειρ Πολυκασ</cite>.

<h2>Περίοδος ρύθμισης</h2>
Αν κατά την περίοδο ρύθμισης ο οφειλέτης αποκτήσει περιουσία αιτία θανάτου, οφείλει να διαθέσει το μισό αυτής για να ικανοποιήσεις τους δανειστές.
Κατά την περίοδο ρύθμισης, ο οφειλέτης οφείλει να εργάζεται, ή να καταβάλλει εύλογη προσπάθεια για την εύρεση εργασίας.
Ο οφειλέτης πρέπει μέσα σε ένα μήνα από την μεταβολή εργοδότη, εργασίας ή κατοικίας να ενημερώσει την γραμματεία του δικαστηρίου.
Οφείλει να ενημερώσει την γραμματεία και αν μεταβλήθηκαν αξιόλογα τα εισοδήματά του ή τα περιουσιακά του στοιχεία<cite> αρ.8 παρ.3 εδ.3 ν.3869/2010</cite>.
Αν ο οφειλέτης καθυστερεί την εκπλήρωση των υποχρεώσεών του από την ρύθμιση οφειλών για χρονικό διάστημα μεγαλύτερο των τριών μηνών ή δυστροπεί επανειλημμένα στην τήρηση της ρύθμισης, το δικαστήριο διατάζει την έκπτωσή του από την ρύθμιση μετά από αίτηση θιγόμενου πιστωτή.

<h2>Περίοδος χάριτος</h2>
Η ρύθμιση μπορεί να περιλαμβάνει και περίοδο χάριτος<cite> αρ.9 παρ.2 εδ.3 ν.3869/2010</cite>, η οποία μπορεί να δοθεί και αυτεπαγγέλτως, χωρίς αίτημα του διαδίκου<cite> 4/2014 ΕιρΝίκαιας</cite>.
Η διάρκεια της περιόδου χάριτος ορίζεται από το δικαστήριο<cite> 4/2014 ΕιρΝίκαιας</cite>.

<h2>Απαλλαγή υπολοίπου χρεών</h2>
Ο οφειλέτης απαλλάσσεται από τα υπόλοιπα χρέη του, αν καταβάλλει όπως ορίζει η απόφαση τις μηνιαίες δόσεις του<cite> αρ.11 παρ.1 ν.3869/2010</cite>.

<h2>Έκπτωση από την ρύθμιση των χρεών</h2>
Σε περίπτωση που δεν ευοδώσει η απαλλαγή από τις οφειλές, οι απαιτήσεις των πιστωτών επανέρχονται στο ύψος στο οποίο θα βρίσκονταν αν δεν είχε υποβληθεί η αίτηση για ρύθμιση<cite> αρ.11 παρ.3 εδ.1 ν.3869/2010</cite>.
Αν η αίτηση είχε γίνει αρχικά δεκτή, οι απαιτήσεις δεν ανατοκίζονται από την κοινοποίηση της αίτησης στους πιστωτές μέχρι την έκπτωση της ρύθμισης<cite> αρ.11 παρ.3 εδ.2 ν.3869/2010</cite>.
Τα ποσά που έχει ήδη καταβάλει ο οφειλέτης αφαιρούνται από τις οφειλές του<cite> αρ.11 παρ.3 εδ.2 ν.3869/2010</cite>.

<h2>Δικαιώματα εγγυητών</h2>
Τα δικαιώματα των πιστωτών έναντι συνοφειλετών ή εγγυητών του οφειλέτη, καθώς και τα δικαιώματα των εμπραγμάτως ασφαλισμένων πιστωτών επί του υπέγγυου αντικειμένου δεν θίγονται<cite> αρ.12 εδ.1 ν.3869/2010</cite>.
Ο οφειλέτης απαλλάσσεται έναντι των εγγυητών, των εις ολόκληρον ή άλλων δικαιούχων σε αναγωγή<cite> αρ.12 εδ.2 ν.3869/2010</cite>.
<h2>Αίτημα αναγνώρισης απαλλαγής από τις υπολοιπόμενες οφειλές </h2>
Ο αιτών δεν έχει δικαίωμα να αιτηθεί, με την αίτηση υπερχρεωμένων νοικοκυριών, την αναγνώριση της απαλλαγής του από τα χρέη λόγω της τήρησης των όρων της ρύθμισης<cite> 11/2014 Ειρ.Λιβαδειάς (εκουσίας)</cite>.
<h2>Αίτημα απαλλαγής από τις υπολοιπόμενες οφειλές</h2>
Ο αιτών έχει δικαίωμα να αιτηθεί την απαλλαγή του από τα χρέη λόγω της τήρησης των όρων της ρύθμισης, αφού τηρήσει τους σχετικούς όρους<cite> 11/2014 Ειρ.Λιβαδειάς (εκουσίας)</cite>.
</main>
<footer role="contentinfo"><small>© Greek Law</small></footer>
</body>
</html>
