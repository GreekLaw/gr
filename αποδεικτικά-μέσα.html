<html lang="el">
<head>
  <meta charset="utf-8">
  <title>Μάρτυρες, ένορκες βεβαιώσεις, έγγραφα</title>
  <meta name="description"      content="Κερδίστε την δίκη με ασπίδα τα αποδεικτικά μέσα και τη νομολογία">
  <meta name="robots"           content="archive, follow, index, snippet">
  <meta name="viewport"         content="initial-scale = 1">
  <meta name="format-detection" content="telephone = no">
  <link rel ="stylesheet"       href   ="./stylesheets/greeklaw.css">
  <script                 async src    ="./javascripts/nav.js"></script>
</head>
<body>
  <header><a href="./index.html">Greek Law</a></header>
  <nav role="navigation"></nav>
<main role="main">
Συνηθέστερα <h1 class="inlined">Αποδεικτικά μέσα</h1> στην πρακτική είναι τα έγγραφα, οι μάρτυρες και οι ένορκες βεβαιώσεις.
Τα ανυπόστατα αποδεικτικά μέσα δεν μπορούν να γίνουν δεκτά ούτε στις διαδικασίες όπου το δικαστήριο λαμβάνει υπόψη του αποδεικτικά μέσα που δεν πληρούν τις προϋποθέσεις του νόμου<cite> 1386/2006 ΑΠ</cite>.

<h2>Μάρτυρες</h2>
Η κατάθεση των διαδίκων μπορεί να αποτελέσει μέσο απόδειξης<cite> αρ.415 παρ.1 ΚΠολΔ</cite>.
Αν ο διάδικος είναι νομικό πρόσωπο, μπορεί να εξεταστεί όποιος το εκπροσωπεί στο δικαστήριο ή κάποιο μέλος της διοίκησής του<cite> αρ.415 παρ.3 ΚΠολΔ</cite>.

Η κατάθεση μάρτυρα που περιλαμβάνεται στα πρακτικά άλλη δίκης αποτελεί έγγραφο για την παρούσα δίκη, από το οποίο το δικαστήριο μπορεί να συνάγει δικαστικά τεκμήρια<cite> 883/2007 ΑΠ</cite>.

Αν η κατάθεση του μάρτυρα είναι ημιτελής, γιατί δεν ολοκλήρωσε το δικαστήριο τις ερωτήσεις του προς αυτόν, ή δεν ολοκλήρωσε τις ερωτήσεις του ο δικηγόρος του ενάγοντος ή του εναγομένου, η μαρτυρική κατάθεση μπορεί να ληφθεί υπόψη μόνο για την συναγωγή δικαστικών τεκμηρίων<cite> 1232/1994 ΑΠ</cite><cite> 5821/1998 Εφ ΑΘ</cite>.

Κατά την παλιότερη μορφή του άρθρου, η κατάθεση του διαδίκου αποτελούσε αποδεικτικό μέσο μόνο αν ο διάδικος ομολογούσε<cite> 338/2007 ΑΠ</cite>, διαφορετικά η ένορκη κατάθεση διαδίκου ως μάρτυρα ήταν ανυπόστατο αποδεικτικό μέσο<cite> 1386/2005 ΑΠ</cite>.
Σκοπός της εξέτασης των διαδίκων ήταν η διασάφιση των ισχυρισμών τους, όχι η απόδειξή τους<cite> 338/2007 ΑΠ</cite>.
Ο νόμιμος εκπρόσωπος του διαδίκου δεν μπορούσε να καταθέσει ως μάρτυρας, γιατί εξομοιωνόταν με τον διάδικο, ο οποίος δεν μπορούσε να καταθέσει ως μάρτυρας<cite> 1386/2006 ΑΠ</cite>.

<h2>Ένορκη βεβαίωση</h2>
Η ένορκη βεβαίωση του μάρτυρα και η ένορκη μαρτυρία του στο ακροατήριο είναι νομικά ισοδύναμα αποδεικτικά μέσα<cite> 579/2011 ΑΠ</cite>, το δικαστήριο κρίνει κατά την εκτίμησή του σε ποιό θα δώσει περισσότερο βάρος.
Το δικαστήριο οφείλει να λάβει υπόψη του την ένορκη βεβαίωση που προσκομίζει ο διάδικος.
Η προσκόμιση απαιτεί την σαφή και ορισμένη επίκληση της ένορκης βεβαίωσης<cite> 96/2008 ΑΠ</cite>.
Σαφής και ορισμένη είναι η επίκληση εγγράφου όταν είναι ειδική και από αυτήν προκύπτει η ταυτότητά του<cite> 211/2004 ΑΠ</cite>.
<ul>Η σαφής και ορισμένη επίκληση της ένορκης βεβαιώσης με τις προτάσεις γίνεται
<li>με επίκλησή της στις προτάσεις της παρούσας συζήτησης<cite> 96/2008 ΑΠ</cite> ή</li>
<li>με αναφορά, στις προτάσεις της παρούσας συζήτησης, σε συγκεκριμένο μέρος προτάσεων προηγούμενης συζήτησης, που προσκομίζονται στην παρούσα συζήτηση, και όπου γίνεται επίκλησή της ένορκης βεβαίωσης<cite> 96/2008 ΑΠ</cite></li></ul>
Κατά την ως άνω διατύπωση μπορεί να γίνει επίκληση και προσκομιζόμενων πρωτόδικα ένορκων βεβαιώσεων, στο δευτεροβάθμιο δικαστήριο<cite> 96/2008 ΑΠ</cite>.

Η ένορκη βεβαίωση λαμβάνεται υπόψη μόνο αν κλητευθεί ο αντίδικος πριν την βεβαίωση και συγκεκριμένα
<table>
<tr><th>Διαδικασία</th><th>Προθεσμία</th><th>Νόμοι</th></tr>
<tr><td>Τακτική</td><td>2 ημέρες πριν την βεβαίωση</td><td><cite> αρ.270 παρ.2 εδ.3 ΚΠολΔ</cite></td></tr>
<tr><td>Μισθωτική</td><td>24 ώρες πριν την βεβαίωση</td><td><cite> αρ.650 παρ.1 εδ.4 ΚΠολΔ</cite></td></tr>
<tr><td>Εργατική</td><td>24 ώρες πριν την βεβαίωση</td><td><cite> αρ.671 παρ.1 εδ.4 ΚΠολΔ</cite></td></tr>
<tr><td>Αυτοκινητιστική</td><td>24 ώρες πριν την βεβαίωση</td><td><cite> αρ.681 Α ΚΠολΔ</cite><cite> αρ.671 παρ.1 εδ.4 ΚΠολΔ</cite></td></tr>
<tr><td>Διατροφών και επιμέλειας τέκνου</td><td>24 ώρες πριν την βεβαίωση</td><td><cite> αρ.681 Β παρ.1 ΚΠολΔ</cite><cite> αρ.671 παρ.1 εδ.4 ΚΠολΔ</cite></td></tr>
<tr><td>Προσβολών από δημοσιεύματα ή ραδιοτηλεοπτικές εκπομπές</td><td>24 ώρες πριν την βεβαίωση</td><td><cite> αρ.681 Δ παρ.1 ΚΠολΔ</cite><cite> αρ.671 παρ.1 εδ.4 ΚΠολΔ</cite></td></tr>
</table>
Αν δεν τηρηθεί η προϋπόθεση αυτή, η ένορκη βεβαίωση είναι ανύπαρκτη ως αποδεικτικό μέσο, όχι απλά άκυρη, και δεν λαμβάνεται υπόψη ως αποδεικτικό μέσο<cite> 579/2011 ΑΠ</cite>.

Σε δίκη ασφαλιστικών μέτρων μπορεί να χρησιμοποιηθεί και ένορκη βεβαίωση χωρίς κλήτευση του αντιδίκου, ωστόσο στην περίπτωση αυτή η ένορκη βεβαίωση δεν έχει την αποδεικτική δύναμη ένορκης βεβαίωσης, αλλά μπορεί μόνο να συνεκτιμηθεί για την συναγωγή δικαστικών τεκμηρίων<cite> 1633/2002 ΑΠ (Ποιν)</cite><cite> 120/2010 ΑΠ (Ποιν)</cite>.
Ένορκη βεβαίωση χωρίς προηγούμενη κλήτευση του διαδίκου μπορεί να προσκομιστεί και στις υποθέσεις ασφαλιστικών μέτρων στις οποίες δεν αιτείται λήψη ασφαλιστικού μέτρου, αλλά οι οποίες παραπέμπονται εκ του νόμου να εκδικαστούν κατά την διαδικασία των ασφαλιστικών μέτρων για λόγους ταχύτερης απονομής της δικαιοσύνης<cite> 1857/2011 ΑΠ</cite>.

Οι ένορκες βεβαιώσεις που δόθηκαν, με τις νόμιμες προϋποθέσεις, στα πλαίσια άλλης δίκης αποτελούν έγγραφα για την παρούσα δίκη και συνεκτιμώνται για την συναγωγή δικαστικών τεκμηρίων<cite> 1506/2003 ΑΠ</cite>.

<h2>Έγγραφα</h2>
Το δικαστήριο οφείλει να λάβει υπόψη του προς απόδειξη των ισχυρισμών τα έγγραφα που προσκομίζουν οι διάδικοι<cite> 9/2000 ΑΠ</cite><cite> αρ.106 ΚΠολΔ</cite><cite> αρ.237 εδ.1 στοιχ.β ΚΠολΔ</cite><cite> αρ.346 ΚΠολΔ</cite><cite> αρ.453 παρ.1 ΚΠολΔ</cite>.
Η προσκόμιση απαιτεί την σαφή και ορισμένη επίκληση του εγγράφου<cite> 96/2008 ΑΠ</cite>.
Σαφής και ορισμένη είναι η επίκληση εγγράφου όταν είναι ειδική και από αυτήν προκύπτει η ταυτότητά του<cite> 211/2004 ΑΠ</cite>.
<ul>Η ορθή επίκληση του εγγράφου με τις προτάσεις γίνεται
<li>με επίκλησή του στις προτάσεις της παρούσας συζήτησης<cite> 96/2008 ΑΠ</cite> ή</li>
<li>με αναφορά, στις προτάσεις της παρούσας συζήτησης, σε συγκεκριμένο μέρος προτάσεων προηγούμενης συζήτησης, που προσκομίζονται στην παρούσα συζήτηση, και όπου γίνεται επίκλησή του εγγράφου<cite> 96/2008 ΑΠ</cite></li></ul>
Κατά την ως άνω διατύπωση μπορεί να γίνει επίκληση και προσκομιζόμενων πρωτόδικα εγγράφων, στο δευτεροβάθμιο δικαστήριο<cite> 96/2008 ΑΠ</cite>.

Έγγραφο που περιλαμβάνει βεβαίωση ή δήλωση τρίτου δεν μπορεί να χρησιμοποιηθεί ως έγγραφο για την συναγωγή δικαστικών τεκμηρίων αν, κατά την κρίση του δικαστηρίου, το έγγραφα αυτά εκδόθηκε με σκοπό να χρησιμοποιηθεί στην δίκη ως αποδεικτικό μέσο, γιατί τότε καταστρατηγούνται οι διατάξεις που αναφέρονται στο αποδεικτικό μέσο των μαρτύρων<cite> 1408/2001 ΑΠ</cite>.

Αν ο εκδότης δημόσιου εγγράφου δεν είναι αρμόδιος για την βεβαίωση που κάνει, το δημόσιο έγγραφο δεν αποτελεί πλήρη απόδειξη περί του βεβαιούμενου γεγονότος<cite> 1408/2001 ΑΠ</cite>.

Η επίκληση στις προτάσεις επόμενης συζήτησης γενικά όλων των εγγράφων που προσκομίστηκαν στην προηγούμενη συζήτηση, χωρίς να αναφέρεται συγκεκριμένο μέρος των πρωτόδικων προτάσεων όπου έγινε η επίκληση του συγκεκριμένου εγγράφου δεν αποτελεί νόμιμη επίκληση του εγγράφου, και άρα ούτε νόμιμη προσκόμιση<cite> 96/2008 ΑΠ</cite>.

</main>

  <footer role="contentinfo"><small>© Greek Law</small></footer>
</body>
</html>
