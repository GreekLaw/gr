<!doctype html>
<html lang="el">
<head>
  <meta charset="utf-8">
  <title>Νομή και κυριότητα</title>
  <meta name="description"      content="Κερδίστε τη δίκη για τη νομή και την κυριότητα, με ασπίδα τη νομολογία">
  <meta name="robots"           content="archive, follow, index, snippet">
  <meta name="viewport"         content="initial-scale = 1">
  <meta name="format-detection" content="telephone = no">
  <link rel="stylesheet"        href="./stylesheets/greeklaw.css">
  <script async                 src="./javascripts/nav.js"></script>
</head>
<body>
  <header><a href="./">Greek Law</a></header>
  <nav role="navigation"></nav>
<main role="main">
<h1>Νομή και κυριότητα</h1>
<h2>Αοριστία επί αγωγής διατάραξης της νομής ακινήτου</h2>
Αναγκαία στοιχεία για το ορισμένο αγωγής περί διατάραξης της νομής ακινήτου είναι:<ul>
<li>η νομή του ενάγοντα πάνω στο πράγμα, τόσο κατά τον χρόνο της διατάραξης όσο και κατά τον χρόνο της άσκησης της αγωγής<cite> ΑΠ 275/2010</cite>, και</li>
<li>η προσβολή της νομής από τον εναγόμενο, με διατάραξη που έγινε παράνομα και χωρίς τη θέληση του νομέα ενάγοντα<cite> ΑΠ 275/2010</cite></li>.</ul>

Τη νομή του ενάγοντα συνιστούν οι υλικές και εμφανείς πράξεις πάνω στο ακίνητο, που προσιδιάζουν στη φύση του και τον προορισμό του και εκδηλώνουν τη βούληση του ενάγοντα να εξουσιάζει το ακίνητο ως δικό του<cite> ΑΠ 585/2016</cite>.

Τέτοιες πράξεις είναι, μεταξύ άλλων,<ul>
<li>η επίβλεψη του ακινήτου<cite> ΑΠ 1346/2010</cite>, και</li>
<li>η περίφραξη του ακινήτου<cite> ΑΠ 41/2018</cite>, και</li>
<li>η συντήρηση του ακινήτου<cite> ΑΠ 41/2018</cite>, και</li>
<li>η εκμίσθωση του ακινήτου<cite> ΑΠ 41/2018</cite>, και</li>
<li>η καλλιέργεια<cite> ΑΠ 1346/2010</cite>,και </li>
<li>η σπορά<cite> ΑΠ 1346/2010</cite>, και</li>
<li>η φύτευση δέντρων<cite> ΑΠ 1346/2010</cite>, και</li>
<li>η συλλογή των καρπών αυτού αυτοπροσώπως ή με την πρόσληψη εργατών<cite> ΑΠ 1346/2010</cite>, και</li>
<li>η βόσκηση ζώων<cite> ΑΠ 1346/2010</cite>, και</li>
<li> η ανέγερση κτίσματος<cite> ΑΠ 1346/2010</cite>.</li></ul>

Διατάραξη της νομής συνιστά κάθε θετική πράξη ή παράλειψη που αποτελεί παρενόχληση του νομέα στην άσκηση της νομής του<cite> ΑΠ 275/2010</cite>.

Με τη διατάραξη, ο νομέας δεν αποβάλλεται από το πράγμα, αλλά εξακολουθεί να διατηρεί τη νομή του σ' αυτό, πλην όμως, χωρίς να στερείται πλήρως τη φυσική εξουσία, παρακωλύεται σε κάποια από τις εκδηλώσεις της από την παρενόχληση του προσβολέα που εκδηλώνεται με θετική πράξη ή παράλειψη του τελευταίου<cite> ΑΠ 611/2014</cite>.

Η διατάραξη, που υπάρχει όταν ο νομέας δεν αποβάλλεται από το πράγμα, αφού ο τελευταίος δεν στερείται πλήρως της φυσικής εξουσίας, αλλά παρακωλύεται σε κάποιες από τις εκδηλώσεις της, εκδηλώνεται είτε θετικά, με πράξη του προσβολέα στο πράγμα ή με παρεμπόδιση πράξης του νομέα, είτε αρνητικά, με παράλειψη, όταν ο προσβολέας δεν προβαίνει στην επιβαλλόμενη ενέργεια προς αποτροπή ή παύση της διατάραξης, όπως πχ. όταν ο τελευταίος παραλείπει να άρει διαταρακτικό κατασκεύασμα ή αντικείμενο, συνεπαγόμενο διαρκή και εξακολουθητική παρενόχληση του νομέα στην άσκηση της νομής του<cite> ΑΠ 275/2010</cite>.

Η αγωγή διατάραξης στρέφεται κατά του προσβολέα<cite> ΑΠ 611/2014</cite>.

Η αγωγή διατάραξης της νομής έχει ως αίτημα να καταδικαστεί ο εναγόμενος να πάψει τη διατάραξη, αν αυτή συνεχίζεται κατά την άσκηση της αγωγής, και να παραλείψει τη διατάραξη στο μέλλον<cite> ΑΠ 611/2014</cite>.

Η αξίωση από την διατάραξη της νομής υπόκειται σε ετήσια παραγραφή, η οποία αρχίζει από τη διατάραξη<cite> ΑΠ 611/2014</cite><cite> άρ.992 ΑΚ</cite>.

Δεν αποτελούν στοιχεία της σχετικής αγωγής το επί πόσο χρόνο πριν από τη διατάραξη νεμόταν ο ενάγων το πράγμα, ούτε το με ποιο τρόπο αποκτήθηκε η νομή (εφόσον η νομή δεν είναι επιλήψιμη έναντι του εναγομένου), ούτε από ποια αιτία<cite> ΑΠ 275/2010</cite>.

Δεν είναι αναγκαία η ειδικότερη μνεία στην εν λόγω αγωγή του στοιχείου της διάνοιας κυρίου, καθώς με τη λέξη "νομή" προσδιορίζεται έννοια εξουσίασης, περιλαμβάνουσα ως αδιάσπαστη ενότητα και τη με διάνοια κυρίου άσκηση αυτής<cite> ΑΠ 275/2010</cite>.

Δεν είναι αναγκαία η αιτιολογία του τρόπου κτήσης της κυριότητας των απώτερων δικαιοπαρόχων του ενάγοντα<cite> ΑΠ 275/2010</cite>.

Αν κάποιος απέκτησε τη φυσική εξουσία πάνω στο πράγμα (κατοχή), και ασκεί την εξουσία αυτή με διάνοια κυρίου, είναι νομέας του πράγματος<cite> ΑΠ 275/2010</cite><cite> άρ.974 ΑΚ</cite>.

Για την απόκτηση της νομής πάνω στο πράγμα απαιτείται<ul>
<li>το σωματικό στοιχείο (corpus)<cite> ΑΠ 275/2010</cite>, και</li>
<li>το ψυχικό στοιχείο (animus)<cite> ΑΠ 275/2010</cite>.</li></ul>

Το σωματικό στοιχείο εκδηλώνεται με τη φυσική εξουσία επί του πράγματος (κατοχή) κατά τρόπο που αποκλείει άλλον από αυτή<cite> ΑΠ 275/2010</cite>.
 
Το ψυχικό στοιχείο εξωτερικεύεται με τη μεταχείριση του πράγματος κατά τρόπο που προσιδιάζει σε κύριο αυτού<cite> ΑΠ 275/2010</cite>.

Η ταυτόχρονη κατά κανόνα συνύπαρξη (με εξαίρεση την πλασματική κτήση της νομής) του σωματικού και του ψυχικού στοιχείου είναι δημιουργική του προστατευόμενου από το ισχύον δίκαιο δικαιώματος της νομής<cite> ΑΠ 275/2010</cite>.

Φυσική εξουσία είναι η άσκηση πράξεων που προσιδιάζουν στη φύση και στον προορισμό του πράγματος, ώστε κατά την αντίληψη των συναλλαγών να θεωρείται ότι αυτό βρίσκεται κατά τρόπο σταθερό στη διάθεση του νομέα<cite> ΑΠ 275/2010</cite>.

Φυσική εξουσία υπάρχει και όταν ο νομέας δεν βρίσκεται σε διαρκή σωματική επαφή με το πράγμα, αλλά έχει την εποπτεία του τελευταίου και τη δυνατότητα άσκησης φυσικής εξουσίας πάνω σ' αυτό κάθε στιγμή<cite> ΑΠ 275/2010</cite>.

Η διάνοια κυρίου εκδηλώνεται με τη μεταχείριση του πράγματος με τον ίδιο τρόπο με τον οποιο θα μπορούσε να το μεταχειριστεί ο ιδιοκτήτης, χωρίς να απαιτείται απαραίτητα και να κατευθύνεται η πρόθεση του νομέα σε έννομη κτήση της κυριότητας, ούτε και να έχει ο νομέας την πεποίθηση ότι έχει κυριότητα (opinio domimi)<cite> ΑΠ 275/2010</cite>.

Αν λείπει το πνευματικό στοιχείο, υπάρχει μόνο κατοχή ως απλή φυσική εξουσία επί του πράγματος, η οποία συνήθως ασκείται στο όνομα άλλου με βάση κάποια νόμιμη ή υποτιθέμενη ενοχική σχέση (μίσθωση, χρησιδάνειο, μεσεγγύηση, εκούσια ή νόμιμη αντιπροσώπευση, παρακαταθήκη κλπ.)<cite> ΑΠ 275/2010</cite>.

Για τη συνδρομή ή όχι των ως άνω στοιχείων, που απαιτούνται για τη διατήρηση της νομής, κρίνει το δικαστήριο κατά την κοινή αντίληψη με βάση τα συγκεκριμένα, σε κάθε περίπτωση, περιστατικά<cite> ΑΠ 275/2010</cite>.

Αν ο νομέας πράγματος παραδώσει με τη βούλησή του τη νομή σε κάποιον, εκείνος αποκτά τη νομή<cite> άρ.976 εδ.1 ΑΚ</cite>.

Αν ο νομέας πράγματος συμφωνήσει με κάποιον να αποκτήσει εκείνος τη νομή, και εκείνος βρίσκεται σε θέση να ασκεί εξουσία πάνω στο πράγμα, εκείνος αποκτά τη νομή<cite> άρ.976 εδ.2 ΑΚ</cite>.

Αν ο νομέας κληρονομηθεί, η νομή μεταβιβάζεται στους κληρονόμους του<cite> άρ.983 ΑΚ</cite>.

Η νομή μπορεί να ανήκει κατά το περιεχόμενό της σε περισσότερα από ένα πρόσωπα, οπότε υπάρχει κοινωνία κατ' ιδανικά μέρη, δηλαδή συννομή<cite> ΑΠ 1731/2011</cite>.

Αν η συννομή προσβάλλεται παράνομα από τρίτο πρόσωπο, οι συννομείς έχουν πλήρη την προστασία από τη νομή<cite> ΑΠ 1731/2011</cite>.

Αν η συννομή προσβάλλεται από συννομέα, και η έριδα στρέφεται περί την ύπαρξη της συννομής του συννομέα, αυτός έχει την πλήρη προστασία της νομής όπως όταν η νομή προσβάλλεται από τρίτο (δικαστική και αυτοδύναμη)<cite> ΑΠ 1731/2011</cite>.

Αν απλά αμφισβητείται η συννομή, δύναται να ασκηθεί απλή αναγνωριστική αγωγή, η οποία είναι ανεξάρτητη και αυτοτελής των αγωγών περί νομής λόγω αποβολής ή διατάραξης<cite> ΑΠ 1731/2011</cite>.

<h2>Αοριστία επί αγωγής αποβολής από τη νομή ακινήτου</h2>
Στοιχεία της αγωγής αποβολής από τη νομή ακινήτου είναι<ul>
<li>ότι ο ενάγων είχε τη νομή του επίδικου ακινήτου κατά τον χρόνο της αποβολής<cite> ΑΠ 388/2010</cite><cite> άρ.974 ΑΚ</cite><cite> άρ.987 εδ.1 ΑΚ</cite>, και</li>
<li>προσβολή της νομής από τον εναγόμενο παράνομα και χωρίς τη θέληση του ενάγοντα<cite> ΑΠ 388/2010</cite><cite> άρ.974 ΑΚ</cite><cite> άρ.976 εδ.1 ΑΚ</cite><cite> άρ.984 εδ.2 ΑΚ</cite><cite> άρ.987 εδ.1 ΑΚ</cite>.</li></ul>

Η κτήση της νομής ακινήτου και η άσκηση της νομής επ' αυτού μπορεί να γίνει με οποιαδήποτε ενέργεια που μαρτυρεί, κατά τις αντιλήψεις που υπάρχουν στις συναλλαγές, φυσική και με διάνοια κυρίου εξουσίαση αυτου<cite> ΑΠ 388/2010</cite>.

Αν έχει κτηθεί η νομή, εξακολουθεί να διατηρείται από τον νομέα και χωρίς τη διαρκή ενεργό παρουσία των κτητικών όρων αυτής, χωρίς δηλαδή να είναι ανάγκη ο νομέας να διατελεί διαρκώς σε σωματική επαφή προς το πράγμα, ούτε να είναι σε συνεχή εγρήγορση και να έχει αδιάκοπα κατευθυνόμενη τη διάνοια κυρίου προς αυτό<cite> ΑΠ 388/2010</cite>.

Η απώλεια της νομής επέρχεται όταν παύσει η φυσική εξουσία επί του πράγματος ή εκδηλωθεί αντίθετη διάνοια του νομέα<cite> ΑΠ 388/2010</cite><cite> άρ.981 ΑΚ</cite>.

Αν το ακίνητο πράγμα καταλήφθηκε από άλλον εν αγνοία του νομέα, η νομή επ' αυτού δεν χάνεται πριν ο νομέας πληροφορηθεί την κατάληψη και εφησυχάσει ή επιχειρήσει την ανάκτηση αυτοδυνάμως ή δικαστικώς και αποτύχει<cite> ΑΠ 388/2010</cite>.

Η αξίωση από την αποβολή από τη νομή υπόκειται σε ετήσια παραγραφή, η οποία αρχίζει από την αποβολή<cite> ΑΠ 611/2014</cite><cite> άρ.992 ΑΚ</cite>.

<h3>Νομή επί κληροτεμαχίου</h3>
<h4>Έως και 22-05-1968</h4>
Έως και 22-05-1968, υπό την ισχύ του Αγροτικού Κώδικα, το ακίνητο που παραχωρείται ως κλήρος σε πρόσωπο δικαιούμενο αγροτικής αποκατάστασης θεωρείται από την παραχώρησή του ότι διατελεί κατά νόμο στην αποκλειστική καλόπιστη νομή του κληρούχου και αν ακόμη αυτός δεν έχει επιληφθεί της κατοχής του κλήρου<cite> Ολομ. ΑΠ 15/2004 σκέψ.3</cite><cite> άρ.79 παρ.2 βδ.29-10/06-12-1949</cite>.

Το ακίνητο αυτό δεν ήταν δεκτικό νομής και χρησικτησίας από άλλον, ο οποιος έτσι δεν μπορούσε να αποκτήσει την κυριότητα αυτού με τακτική ή έκτακτη χρησικτησία, ούτε να αντιτάξει κατά του διεκδικούντος τον κλήρο κληρούχου ή των κληρονόμων του την ένσταση εικοσαετούς παραγραφής της διεκδικητικής αγωγής<cite> Ολομ. ΑΠ 15/2004 σκέψ.3</cite><cite> άρ.249 ΑΚ</cite>.

<h4>Από 23-05-1968</h4>
Από 23-05-1968, επιτρέπεται στους κατά την εποικιστική νομοθεσία κληρούχους η εκποίηση ή οπωσδήποτε διάθεση με δικαιοπραξίες εν ζωή των πάσης φύσης κλήρων τους, με τον μοναδικό περιορισμό της μη κατάτμησης των τεμαχίων της οριστικής διανομής, ο οποίος ισχύει και για κάθε περαιτέρω μεταβίβαση<cite> Ολομ. ΑΠ 15/2004 σκέψ.3</cite><cite> άρ.1 παρ.1 αν.431/1968</cite>.

Η απαγόρευση της κατάτμησης των τεμαχίων της οριστικής διανομής αποτελεί γενική αρχή που εφαρμόζεται επί μεταβίβασης της κυριότητας του κλήρου όχι κληρούχου<cite> Ολομ. ΑΠ 15/2004 σκέψ.3</cite><cite> άρ.1 παρ.1 αν.431/1968</cite><cite> άρ.2 παρ.1 εδ.2 αν.431/1968</cite>.

Από 23-05-1968, αν ο κληρούχος κληροτεμαχίου δεν κατέχει πραγματικά τον κλήρο, παύει να λογίζεται κατά πλάσμα νομέας του κλήρου<cite> Ολομ. ΑΠ 15/2004 σκέψ.3</cite><cite> άρ.1 παρ.1 ν.431/1968</cite><cite> άρ.2 παρ.1 εδ.2 αν.431/1968</cite>.

Είναι δυνατή η χωρίς τη θέληση του κληρούχου κτήση της νομής ολόκληρου του κληροτεμαχίου, όχι όμως και τμήματός του, γιατί στην περίπτωση αυτή επέρχεται κατάτμηση του κληροτεμαχίου<cite> Ολομ. ΑΠ 15/2004 σκέψ.3</cite>.

Η απαγόρευση της κατάτμησης δεν αναφέρεται μόνο στον κατά κυριότητα τεμαχισμό του κληροτεμαχίου, αλλά και στον κατά νομή τεμαχισμό, καθώς διαφορετικά η κατάτμηση θα επιτυγχάνονταν ισοδυνάμως με την απόκτηση μία φορά της νομής του τμήματος του κληροτεμαχίου και την έκτοτε διαρκή προστασία της έναντι τρίτων<cite> Ολομ. ΑΠ 15/2004 σκέψ.3</cite>.

Ο τρίτος, ο οποίος επιλήφθηκε της νομής τμήματος κληροτεμαχίου και όχι του όλου, δεν προστατεύεται ούτε κατά του νομέα του όλου, ούτε κατά οποιουδήποτε άλλου όταν αποβληθεί από το τμήμα του κληροτεμαχίου που νεμόταν, καθώς αλλιώς θα είχε διαρκή προστασία, η οποία θα επέφερε κατάτμηση<cite> Ολομ. ΑΠ 15/2004 σκέψ.3</cite>.

Είναι ανεπίτρεπτη όχι μόνο η κτήση της κυριότητας από τρίτο σε βάρος του κληρούχου ή των καθολικών ή των ειδικών διαδόχων του με τακτική ή έκτακτη χρησικτησία, αλλά και η λόγω συμπλήρωσης του χρόνου παραγραφής άρνηση απόδοσης του τμήματος του κλήρου, καθώς με αυτήν ουσιαστικά παγιώνεται η μη ανεκτή από τον νόμο φυσική κατάτμηση του κλήρου<cite> Ολομ. ΑΠ 15/2004 σκέψ.3</cite><cite> άρ.272 ΑΚ</cite>.

<h4>Από 22-03-2012</h4>
Από 22-03-2012, καταργείται ο ν.431/1968<cite> άρ.37 παρ.1 περ.β ν.4061/2012</cite><cite class="t"> άρ.44 ν.4061/2012 (ΦΕΚ Α 66/22-03-2012)</cite>.

<h2>Αοριστία επί αναγνωριστικής ή διεκδικητικής αγωγής ακινήτου</h2>
Αν πρόκειται για διεκδικητική ή αναγνωριστική αγωγή της κυριότητας ακινήτου απαιτείται για το ορισμένο αυτής, από άποψης περιγραφής του αντικειμένου της διαφοράς, ο καθορισμός κατά τρόπο σαφή της θέσης στην οποία κείται το ακίνητο και οπωσδήποτε των ορίων του ώστε να μην γεννάται αμφιβολία περί της ταυτότητάς του<cite> ΑΠ 2002/2006</cite>.
Για το ορισμένο της αγωγής δεν απαιτείται να αναφέρονται στην αγωγή οι πλευρικές διαστάσεις του επίδικου ακινήτου και να κατονομάζονται όλοι οι γείτονες ιδιοκτήτες<cite> ΑΠ 2002/2006</cite>.

Αν το διεκδικούμενο ακίνητο φέρεται στην αγωγή ως τμήμα μεγαλύτερου ακινήτου, ο ενάγων έχει υποχρέωση να προσδιορίσει, εκτός από την έκταση του διεκδικούμενου αυτού τμήματος, τη θέση αυτού μέσα στο μεγαλύτερο ακίνητο, ώστε να είναι δυνατόν στον εναγόμενο να αντιτάξει άμυνα περί συγκεκριμένου επιδίκου αντικειμένου, στο δε δικαστήριο να τάξει το προσήκον θέμα απόδειξης<cite> ΑΠ 2002/2006</cite>.

Αν η αγωγή αφορά σε ακίνητο, και ενσωματώνεται στην αγωγή τοπογραφικό διάγραμμα, και το τοπογραφικό διάγραμμα αποτυπώνει υπό κλίμακα το ακίνητο, και από το τοπογραφικό διάγραμμα προκύπτει το σχήμα, οι πλευρές, η θέση, ο προσανατολισμός και το εμβαδόν του ακινήτου, δεν γεννάται αμφιβολία για την ταυτότητα του ακινήτου<cite> ΑΠ 2002/2006</cite>.

Για να είναι πλήρως ορισμένη η αγωγή περί αναγνώρισης κυριότητας ακινήτου, αρκεί να αναφέρεται η συμβολαιογραφική πράξη της μεταβίβασης από τον άμεσο δικαιοπάροχο στον ενάγοντα και η μεταγραφή της πράξης<cite> ΑΠ 482/2014</cite>.
Αν ο εναγόμενος αμφισβητήσει την κυριότητα του δικαιοπαρόχου του ενάγοντα με τις προτάσεις της πρώτης συζήτησης, ο ενάγων είναι υποχρεωμένος, με σαφή έκθεση των γενονότων με τις προτάσεις του της ίδιας συζήτησης, κατ' επιτρεπτή συμπλήρωση της αγωγής<cite> άρ.224 ΚΠολΔ</cite>, να καθορίσει τον τρόπο κτήσης της κυριότητας του δικαιοπαρόχου του, και αν είναι ανάγκη και των δικαιοπαρόχων εκείνου, μέχρι τον πρωτότυπο τρόπο κτήσης της κυριότητας που να δύναται να αντιταχθεί κατά των τρίτων<cite> ΑΠ 482/2014</cite>.

Αν η διεκδικητική κυριότητας αγωγή ακινήτου, με την οποία ο ενάγων ζητά την προστασία της κυριότητάς του επί ακινήτου πράγματος, στηρίζεται σε κτήση της κυριότητας με κληρονομική διαδοχή, πρέπει να αναφέρονται τόσο στην αγωγή όσο και στην απόφαση που τη δέχεται ως κατ' ουσία βάσιμη, τόσο η αποδοχή της κληρονομίας και μεταγραφή αυτής όσο και ότι ο αποβιώσας ήταν κύριος του επιδίκου ακινήτου<cite> ΑΠ 171/2017</cite>.
Ο τρόπος κτήσης της κυριότητας επί του επιδίκου από τον δικαιοπάροχο του ενάγοντος δεν είναι στοιχείο της αγωγής<cite> ΑΠ 171/2017</cite>.
Αν ο εναγόμενος αμφισβητήσει με τις προτάσεις του της πρώτης στον πρώτο βαθμό συζήτησης της αγωγής την κυριότητα του δικαιοπαρόχου του ενάγοντος, ο ενάγων υποχρεούται για τη θεμελίωση της αγωγής, κατ' επιτρεπτή συμπλήρωσή της<cite> άρ.224 ΚΠολΔ</cite>, να καθορίσει με τις προτάσεις του της πρώτης επίσης συζήτησης και τον τρόπο κτήσης της κυριότητας επί του επιδίκου ακινήτου από τον δικαιοπάροχό του<cite> ΑΠ 171/2017</cite>.

<h2>Χρησικτησία</h2>
Κτίρια με ξεχωριστό φέροντα οργανισμό είναι διαφορετικά κτίρια, και όχι ενιαίο κτίριο<cite> 46/2013 Μον.Πρ.Γρεβενών (εφετείο)</cite><cite> ΑΠ 2171/2014</cite>.

Αν πρόκειται για ενιαίο κτήριο, δεν είναι νοητή η ύπαρξη χωριστής κυριότητας επ' αυτού χωρίς τη σύσταση οροφοκτησίας<cite> 46/2013 Μον.Πρ.Γρεβενών (εφετείο)</cite><cite> ΑΠ 2171/2014</cite>.

Δεν μπορεί να αποκτηθεί κυριότητα με χρησικτησία, τακτική ή έκτακτη, σε τμήμα, όροφο, ή δωμάτιο του όλου ακινήτου, ακόμη και αν το τμήμα αυτό είναι αυτοτελές και προορισμένο για αυτοτελή χρήση και εκμετάλλευση, αν το εν λόγω τμήμα δεν αποτελεί συνεστημένη ήδη οριζόντια ιδιοκτησία<cite> ΑΠ 2171/2014</cite><cite> άρ.953 ΑΚ</cite><cite> άρ.954 ΑΚ</cite><cite> άρ.1002 ΑΚ</cite><cite> άρ.1117 ΑΚ</cite><cite> άρ.1 ν.3741/1929</cite><cite> άρ.14 ν.3741/1929</cite><cite> άρ.54 ΕισΝΑΚ</cite><cite> άρ.1 ν.1024/1971</cite><cite> άρ.2 ν.1024/1971</cite><cite> άρ.480 Α ΚΠολΔ</cite><cite> άρ.1 ν.1562/1985</cite><cite> άρ.6 ν.1562/1985</cite>.

<h2>Μεσότοιχος και μεσοτοιχία</h2>
Ο μεσότοιχος είναι διαχώρισμα συνεχόμενων ακινήτων<cite> ΑΠ 623/2013 σκέψ.I</cite>.

Η κυριότητα επί των πάσης φύσης διαχωρισμάτων συνεχόμενων ακινήτων ρυθμίζεται από τις γενικές περί κτήσης της κυριότητας διατάξεις<cite> ΑΠ 623/2013 σκέψ.I</cite>.

Η κυριότητα επί των πάσης φύσης διαχωρισμάτων συνεχόμενων ακινήτων ανήκει στον κύριο του εδάφους κατά τη γενική αρχή superficies cedit solo<cite> ΑΠ 623/2013 σκέψ.I</cite>.

Αν το διαχώρισμα συνεχόμενων ακινήτων έγινε επί εδάφους αποκλειστικώς του ενός ιδιοκτήτη, ανήκει σ' αυτόν<cite> ΑΠ 623/2013 σκέψ.I</cite>.

Αν το διαχώρισμα συνεχόμενων ακινήτων έγινε επί εδάφους αμφοτέρων των ιδιοκτητών των συνεχόμενων ακινήτων, η γεωμετρική γραμμή του ορίου μεταξύ των συνεχόμενων ακινήτων κρίνει και για την κυριότητα επί του αντιστοιχούντος σ' αυτήν διαχωρίσματος, και συνεπώς καθένας από τους ιδιοκτήτες των συνεχόμενων ακινήτων είναι αποκλειστικώς κύριος του αντιστοιχούντος στο έδαφός του τμήματος του διαχωρίσματος<cite> ΑΠ 623/2013 σκέψ.I</cite>.

Αν ο μεσότοιχος έγινε αποκλειστικά και εξ ολοκλήρου εντός του εδάφους του ενός από τα συνεχόμενα ακίνητα, δεν εφαρμόζονται επ' αυτού οι ειδικές διατάξεις περί μεσοτοιχίας<cite> ΑΠ 623/2013 σκέψ.I</cite>.

Αν ο μεσότοιχος έγινε αποκλειστικά και εξ ολοκλήρου εντός του εδάφους του ενός από τα συνεχόμενα ακίνητα, δεν εφαρμόζονται ούτε και οι συναφείς προϊσχύσασες διατάξεις<cite> ΑΠ 623/2013 σκέψ.I</cite><cite> άρ.8 νδ.09-04/21-04-1836 (ΦΕΚ 20/15-05-1836)</cite><cite> βδ.5-06/17-06-1842 (ΦΕΚ 14/25-06-1842)</cite><cite> ν.ΣΚΒ/1867 (ΦΕΚ 27/03-05-1867)</cite><cite> άρ.11 παρ.6 πδ.03-04/17-04-1929 (ΦΕΚ Α 155/22-04-1929)</cite>.

Μεσοτοιχία είναι ο εξωτερικός τοίχος κτιρίου ή τοίχος περιφράγματος, που βρίσκεται κατά μήκος και πάνω στο κοινό όριο όμορων οικοπέδων και καταλαμβάνει χώρο και από τα δύο οικόπεδα<cite> ΑΠ 623/2013 σκέψ.I</cite><cite> άρ.3 πδ.14-07/27-07-1999</cite>.

<h2>Πιστοποιητικό ΕΝΦΙΑ</h2>
Ο διάδικος σε εμπράγματη αγωγή, πλην της μονομερούς εγγραφής υποθήκης ή προσημείωσης υποθήκης ή της άρσης κατάσχεσης, οφείλει να προσκομίσει με τις προτάσεις, για το παραδεκτό της συζήτησης<cite> ν.4174/2013 άρ.54 Α παρ.5</cite><cite> ν.4223/2013 άρ.9 παρ.2</cite><cite> ν.4254/2014 άρ.3 παρ.Γ υποπαρ.4</cite>, πιστοποιητικό της Φορολογικής Διοίκησης
ότι ο διάδικος έχει συμπεριλάβει το διεκδικούμενο ακίνητο στη δήλωση Ενιαίου Φόρου Ιδιοκτησίας ακινήτων,
ότι έχει καταβάλει ή έχει απαλλαγεί νόμιμα από τον ΕΝΦΙΑ για το διεκδικούμενο ακίνητο,
ότι έχει καταβάλει τις ληξιπρόθεσμες δόσεις, έχει ρυθμίσει ή έχει νόμιμα απαλλαγεί από τον ΕΝΦΙΑ για τα υπόλοιπα ακίνητα για τα οποία είναι υπόχρεος, για τα 5 προηγούμενα έτη<cite> ν.4174/2013 άρ.54 Α παρ.1</cite><cite> ν.4223/2013 άρ.9 παρ.2</cite>.

Αν δεν είναι δυνατή η προσκόμιση πιστοποιητικού ΕΝΦΙΑ για προηγούμενα έτη, οφείλει να προσκομίσει πιστοποιητικό του άρ.48 ν.3842/2010 από το οποίο να προκύπτει
ότι το διεκδικούμενο ακίνητο περιλαμβάνεται στη δήλωση φόρου ακίνητης περιουσίας (ΦΑΠ), και
ότι έχει καταβάλει τις ληξιπρόθεσμες δόσεις του ΦΑΠ ή ότι έχει ρυθμίσει το ΦΑΠ για τα υπόλοιπα ακίνητα, για τα οποία είναι υπόχρεος για τα προηγούμενα έτη<cite> ν.4174/2013 άρ.54 Α παρ.3</cite><cite> ν.4223/2013 άρ.9 παρ.2</cite>.

Κατά μια άποψη, η διάταξη που ορίζει την προσκόμιση του πιστοποιητικού ως προϋπόθεση συζήτησης της αγωγής είναι αντισυνταγματική και δεν πρέπει να εφαρμόζεται<cite> 15203/2014 Πολ.Πρ.Θεσσαλονίκης</cite><cite> 3072/2015 Μον.Πρ.Αθήνας</cite>. 

<h2>Εγγραφή στα βιβλία διεκδικήσεων</h2>
Αν η αγωγή που αφορά ακίνητο (καταψηφιστική, αναγνωριστική, εμπράγματη ανακοπή (μικτή ή νομής), διάρρηξη απαλλοτρίωσης) δεν εγγραφεί, εντός μηνός από την κατάθεση της αγωγής, στα βιβλία διεκδικήσεων του γραφείου της περιφέρειας όπου βρίσκεται το ακίνητο, η αγωγή απορρίπτεται και αυτεπαγγέλτως ως απαράδεκτη<cite> άρ.220 παρ.1 ΚΠολΔ</cite>.

Η υποχρέωση αυτή δεν ισχύει για τα ασφαλιστικά μέτρα νομής<cite> άρ.220 παρ.1 ΚΠολΔ</cite>.

Η υποχρέωση αυτή δεν ισχύει για αγωγή για την αναγνώριση της ακυρότητας συμβολαίου γονικής παροχής και σύστασης επικαρπίας ακινήτου ως εικονικού ή ως προϊόντος απάτης ή λόγω ενεργειών γενομένων κατά τρόπο αντιβαίνοντα στα χρηστά ήθη και την καλή πίστη<cite> ΑΠ 394/2011</cite>.
</main>

  <footer role="contentinfo"><small>© Greek Law</small></footer>
</body>
</html>
