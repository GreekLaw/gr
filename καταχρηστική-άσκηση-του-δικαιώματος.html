<!doctype html>
<html lang="el">
<head>
  <meta charset="utf-8">
  <title>Καταχρηστική άσκηση του δικαιώματος</title>
  <meta name="description"      content="Κερδίστε τη δίκη με ένσταση καταχρηστικής άσκησης του δικαιώματος, και ασπίδα τη νομολογία">
  <meta name="robots"           content="archive, follow, index, snippet">
  <meta name="viewport"         content="initial-scale = 1">
  <meta name="format-detection" content="telephone = no">
  <link rel="stylesheet"        href="./stylesheets/greeklaw.css">
  <script async                 src="./javascripts/nav.js"></script>
</head>
<body>
  <header><a href="./">Greek Law</a></header>
  <nav role="navigation"></nav>

<main role="main">
<h1>Καταχρηστική άσκηση του δικαιώματος</h1>
Η άσκηση του δικαιώματος απαγορεύεται αν υπερβαίνει προφανώς τα όρια που επιβάλλουν η καλή πίστη ή τα χρηστά ήθη ή ο κοινωνικός ή οικονομικός σκοπός του δικαιώματος<cite> AΠ 1065/2021</cite><cite> άρ. 281 ΑΚ</cite>.

Η διάταξη του άρ. 281 ΑΚ αποσκοπεί στην πάταξη της κακοπιστίας και της ανηθικότητας στις συναλλαγές και γενικώς στην άσκηση κάθε δικαιώματος<cite> AΠ 1065/2021</cite><cite> άρ. 281 ΑΚ</cite>.

Το δικαίωμα ασκείται καταχρηστικά, αν από την προηγούμενη συμπεριφορά του δικαιούχου, ή από την πραγματική κατάσταση που διαμορφώθηκε, ή από τις περιστάσεις που μεσολάβησαν, χωρίς κατά νόμο να εμποδίζουν τη γέννηση ή να επάγονται την απόσβεση του δικαιώματος<cite> ΑΠ 568/2014</cite>, η εκ των υστέρων άσκηση του δικαιώματος έρχεται σε προφανή αντίθεση προς την ευθύτητα και εντιμότητα, οι οποίες πρέπει να κρατούν στις συναλλαγές, ή προς τα επιβαλλόμενα χρηστά συναλλακτικά ήθη, ή προς τον κοινωνικό ή οικονομικό σκοπό του δικαιώματος, έτσι ώστε η ενάσκηση του δικαιώματος αυτού να προσκρούει στις περί δικαίου και ηθικής αντιλήψεις του μέσου κοινωνικού ανθρώπου<cite> Ολομ. ΑΠ 33/2005</cite><cite> ΑΠ 638/2012</cite><cite> άρ. 281 ΑΚ</cite>.

Για να θεωρηθεί η άσκηση του δικαιώματος καταχρηστική, πρέπει η προφανής υπέρβαση των ορίων που επιβάλλουν η καλή πίστη ή τα χρηστά ήθη ή ο οικονομικός ή ο κοινωνικός σκοπός του δικαιώματος να προκύπτει από την προηγηθείσα συμπεριφορά του δικαιούχου και του υποχρέου ή από την πραγματική κατάσταση που διαμορφώθηκε κατά το χρονικό διάστημα που μεσολάβησε από τότε που ο δικαιούχος μπορούσε να ασκήσει το δικαίωμά του, μέχρι την άσκηση του δικαιώματος, ή από τις περιστάσεις που μεσολάβησαν ή από άλλα περιστατικά, τα οποία, χωρίς κατά νόμο να εμποδίζουν τη γέννηση ή να επάγονται την απόσβεση του δικαιώματος, δεν δικαιολογούν επαρκώς, αλλά καθιστούν μη ανεκτή την άσκησή του, κατά τις περί δικαίου και ηθικής αντιλήψεις του μέσου κοινωνικού ανθρώπου, ως αντιτιθέμενη στο περί δικαίου αίσθημα και την ηθική τάξη και προκαλούσα έντονη εντύπωση αδικίας<cite> ΑΠ 1065/2021</cite>.

Η καλή πίστη, τα χρηστά ήθη, και ο οικονομικός ή ο κοινωνικός σκοπός του δικαιώματος αποτελούν καθαρά αντικειμενικά κριτήρια για την κρίση του αν η άσκηση του δικαιώματος είναι καταχρηστική<cite> ΑΠ 2143/2007 σκέψ. II</cite>.

Η συμπεριφορά του υπόχρεου και η κατάσταση πραγμάτων που διαμορφώθηκε υπέρ αυτού, πρέπει να τελούν σε αιτιώδη σχέση με την προηγούμενη συμπεριφορά του δικαιούχου του δικαιώματος<cite> ΑΠ 1065/2021</cite>, και να μην είναι άσχετη με αυτή<cite> ΑΠ 207/2014</cite>.
Και αυτό, γιατί κατά τους κανόνες της καλής πίστης, οι συνέπειες που απορρέουν από πράξεις και συμπεριφορές άσχετες, δεν συγχωρείται να προβάλλονται προς απόκρουση του δικαιώματος<cite> ΑΠ 1065/2021</cite>.

Για να είναι καταχρηστική η άσκηση του δικαιώματος δεν αρκεί καταρχήν<ul>
<li>μόνη η μακρόχρονη αδράνεια του δικαιούχου να ασκήσει το δικαίωμά του<cite> ΑΠ 207/2014</cite>, ή</li>
<li>μόνη η καλόπιστη πεποίθηση του υπόχρεου ότι δεν υπάρχει το δικαίωμα κατ' αυτού<cite> ΑΠ 207/2014</cite>, ή</li>
<li>μόνη η καλόπιστη πεποίθηση του υπόχρεου ότι δεν πρόκειται να ασκηθεί το δικαίωμα<cite> ΑΠ 207/2014</cite>, ή</li>
<li>μόνο το γεγονός ότι η άσκηση του δικαιώματος στη συγκεκριμένη περίπτωση επιφέρει βλάβη, έστω και μεγάλη, στον υπόχρεο<cite> ΑΠ 1065/2021</cite>.</li></ul>

Αν υπάρχει συνδυασμός των παραπάνω, μπορεί, κατά περίπτωση, να υπάρχει καταχρηστική άσκηση του δικαιώματος<cite> ΑΠ 1065/2021</cite>.

Μόνη η μακροχρόνια αδράνεια του δικαιούχου δεν αρκεί για να καταστήσει καταχρηστική τη μετέπειτα άσκηση του δικαιώματος<cite> ΑΠ 1724/2014</cite><cite> ΑΠ 613/2008</cite>.
Και αυτό, ακόμη και αν δημιούργησε στον οφειλέτη εύλογα την πεποίθηση ότι δεν υπάρχει το δικαίωμα ή ότι δεν πρόκειται πλέον να ασκηθεί<cite> ΑΠ 1724/2014</cite><cite> ΑΠ 613/2008</cite>.

Πέραν της μακρόχρονης αδράνειας, πρέπει να συντρέχουν και ειδικές συνθήκες και περιστάσεις, προερχόμενες κυρίως από την προηγηθείσα συμπεριφορά του δικαιούχου και του οφειλέτη, ενόψει των οποίων και της αδράνειας του δικαιούχου, η επακολουθούσα άσκηση του δικαιώματος, η οποία τείνει σε ανατροπή της κατάστασης που δημιουργήθηκε υπό τις παραπάνω ειδικές συνθήκες και διατηρήθηκε επί μακρώ χρόνω, να εξέρχεται των ορίων που θέτονται με τη διάταξη του άρ. 281 ΑΚ<cite> ΑΠ 613/2008</cite><cite> άρ. 281 ΑΚ</cite>.
Στην περίπτωση αυτή, η επιχειρούμενη από τον δικαιούχο ανατροπή της πιο πάνω κατάστασης δεν είναι απαραίτητο, για την κατάφαση της καταχρηστικότητας<cite> ΑΠ 1065/2021</cite>, να προκαλεί αφόρητες ή δυσβάσταχτες συνέπειες για τον οφειλέτη, και να θέτει έτσι σε κίνδυνο την οικονομική υπόσταση του ίδιου ή της επιχείρησής του, αλλά αρκεί να έχει δυσμενείς απλώς επιπτώσεις στα συμφέροντά του<cite> ΑΠ 1405/2009</cite>.

Πέραν της μακρόχρονης αδράνειας, απαιτείται και να συντρέχουν περιστατικά αναγόμενα στον ίδιο χρόνο και στην όλη συμπεριφορά τόσο του δικαιούχου, όσο και εκείνου που αποκρούει το δικαίωμα, από τα οποία γεννιέται στον υπόχρεο η καλόπιστη πεποίθηση ότι δεν υπάρχει το δικαίωμα κατ' αυτού ή ότι αυτό δεν πρόκειται να ασκηθεί εναντίον του, ώστε η μεταγενέστερη επιδίωξη ανατροπής της κατάστασης που δημιουργήθηκε υπό τις ειδικές συνθήκες και διατηρήθηκε επί μακρώ χρόνω να συνεπάγεται επαχθείς για τον υπόχρεο συνέπειες<cite> ΑΠ 1065/2021</cite><cite> άρ. 281 ΑΚ</cite>.

Οι συνέπειες αυτές πρέπει να αντιμετωπίζονται σε συνάρτηση και με τις αντίστοιχες συνέπειες που μπορεί να επέλθουν σε βάρος του δικαιούχου από την παρακώλυση της ικανοποίησης του δικαιώματός του<cite> ΑΠ 1065/2021</cite>.

Για να είναι καταχρηστική η άσκηση του δικαιώματος απαιτείται, γενικώς,<ul>
<li>η συνδρομή ιδιαίτερων περιστάσεων, αναγόμενων στη συμπεριφορά τόσο του δικαιούχου όσο και του υπόχρεου, ώστε η άσκηση του δικαιώματος να εξέρχεται των ορίων της καλής πίστης και των χρηστών ηθών που τίθενται με τη διάταξη του άρ. 281 ΑΚ, δηλαδή η άσκηση του δικαιώματος να αποβαίνει αντίθετη στις περί δικαίου και ηθικής αντιλήψεις του μέσου κοινωνικού ανθρώπου<cite> ΑΠ 207/2014</cite>, και συνεπώς η άσκηση του δικαιώματος να καθίσταται καταχρηστική και απαγορευμένη<cite> ΑΠ 1065/2021</cite><cite> άρ. 281 ΑΚ</cite>.</li></ul>

Γίνεται δηλαδή, σε τελική ανάλυση, στάθμιση των αντιτιθέμενων συμφερόντων των μερών και προκρίνονται εκείνα τα συμφέροντα τα οποία παρουσιάζουν τη μεγαλύτερη σπουδαιότητα για την κοινωνική τάξη και ευρυθμία<cite> ΑΠ 1321/2011</cite>.

Ειδικότερα επί μακράς αδράνειας του δικαιούχου υπάρχει καταχρηστική άσκηση δικαιώματος, αν συντρέχουν πρόσθετα περιστατικά, αναγόμενα στον ίδιο χρόνο και στην όλη συμπεριφορά τόσο του δικαιούχου, όσο και εκείνου που αποκρούει το δικαίωμα, από τα οποία γεννάται στον υπόχρεο η πεποίθηση ότι το τελευταίο δεν πρόκειται να ασκηθεί κατ' αυτού, έτσι ώστε η επιδίωξη ανατροπής της κατάστασης που δημιουργήθηκε με τη μεταγενέστερη άσκησή του να συνεπάγεται επαχθείς για τον υπόχρεο επιπτώσεις<cite> ΑΠ 638/2012</cite><cite> ΑΠ 2102/2007</cite>.

Το χρονικό διάστημα που διήρκεσε η ειρημένη κατάσταση πρέπει να είναι μακρό, πλην μικρότερο του προβλεπόμενου από τον νόμο για την παραγραφή του δικαιώματος, και ο δικαιούχος να αδράνησε στην άσκηση του δικαιώματος<cite> ΑΠ 1405/2009</cite>.

Η διάρκεια της αδράνειας του δικαιούχου είναι άσχετη με τη συμπλήρωση ή όχι του χρόνου παραγραφής, η οποία αποτελεί ιδιαίτερο λόγο απόσβεσης του δικαιώματος, και πρέπει να προβάλλεται ειδικώς<cite> ΑΠ 207/2014</cite>.

Το δικαίωμα ασκείται καταχρηστικά, μεταξύ άλλων, αν<ul>
<li>η συμπεριφορά του δικαιούχου που προηγήθηκε της άσκησης του δικαιώματος, και η πραγματική κατάσταση που διαμορφώθηκε κατά το διάστημα που μεσολάβησε, δημιούργησαν στον οφειλέτη την εύλογη πεποίθηση ότι δεν θα ασκηθεί το δικαίωμα, κατά τρόπο ώστε η μεταγενέστερη άσκησή του, που θα έχει επαχθείς συνέπειες για τον οφειλέτη, να μη δικαιολογείται επαρκώς και να υπερβαίνει προφανώς τα όρια που επιβάλλουν η καλή πίστη ή τα χρηστά ήθη ή ο κοινωνικός ή ο οικονομικός σκοπός του δικαιώματος<cite> ΑΠ 1405/2009</cite>.</li></ul>

Η μελλοντική άσκηση και από τρίτους παρόμοιων αξιώσεων, στην περίπτωση που ευδοκιμήσει η επίδικη αξίωση, δεν συνιστά από μόνη της ειδικές περιστάσεις αναγκαίες για κατάχρηση δικαιώματος<cite> ΑΠ 613/2008</cite>.
Και αυτό, γιατί η ενέργεια αυτή αφορά αποκλειστικά στις συνέπειες που μπορεί να έχει για τον οφειλέτη η ικανοποίηση του ήδη ασκηθέντος δικαιώματος και δεν συνδέεται με τη συμπεριφορά του δικαιούχου και του οφειλέτη, η οποία προηγήθηκε της άσκησης του δικαιώματος<cite> ΑΠ 613/2008</cite>.

Αν όμως συντρέχουν ειδικές περιστάσεις, προερχόμενες από τη συμπεριφορά του δικαιούχου και του οφειλέτη, οι ενέργειες των τρίτων, οι οποίοι έχουν ήδη ασκήσει ή αναμένεται βασίμως ότι θα ασκήσουν όμοιες αξιώσεις, μπορούν να ληφθούν υπόψη για την εκτίμηση επαχθών συνεπειών που θα έχει για τον οφειλέτη η ικανοποίηση της ένδικης αξίωσης, ιδίως στις περιστάσεις που κρίνεται ότι η ικανοποίηση μόνο της επίδικης αξίωσης δεν θα έχει δυσμενείς επιπτώσεις στα συμφέροντα του οφειλέτη<cite> ΑΠ 613/2008</cite>.

Αν με την ένσταση προβάλλεται ότι το δικαίωμα ασκήθηκε καταχρηστικά κατ' άρ. 281 ΑΚ, και ταυτόχρονα προβάλλεται ότι το δικαίωμα δεν ασκήθηκε, η ένσταση καταχρηστικής άσκησης δικαιώματος είναι μη νόμιμη<cite> ΑΠ 769/2015 σκέψ. 5</cite><cite> άρ. 281 ΑΚ</cite>.
Και αυτό, γιατί η άσκηση του δικαιώματος του ενάγοντα αποτελεί προϋπόθεση για την άσκηση ένστασης καταχρηστικής άσκησης του δικαιώματος κατ' άρ. 281 ΑΚ<cite> ΑΠ 769/2015 σκέψ. 5</cite><cite> άρ. 281 ΑΚ</cite>.

Η απόρριψη της αγωγής από το δικαστήριο της ουσίας μετά από παραδοχή ένστασης καταχρηστικής άσκησης του δικαιώματος που ασκείται με την αγωγή, προϋποθέτει ότι προηγουμένως υπήρχε δικαίωμα που ήδη καταλύεται<cite> ΑΠ 1065/2021</cite><cite> άρ. 281 ΑΚ</cite>.
Στην περίπτωση αυτή, δημιουργείται δεδικασμένο για την προηγούμενη ύπαρξη του δικαιώματος που ασκήθηκε καταχρηστικά<cite> ΑΠ 1065/2021</cite>.

Και η καταχρηστικά ασκούμενη αναγνωριστική αγωγή εμπίπτει στη ρύθμιση του άρ. 281 ΑΚ<cite> ΑΠ 560/2016</cite><cite> άρ. 281 ΑΚ</cite>.
Και αυτό, γιατί και το δικαίωμα άσκησης αναγνωριστικής αγωγής είναι ουσιαστικό, καθώς τέμνει τη διαφορά<cite> ΑΠ 560/2016</cite>.

Η διάταξη του άρ. 281 ΑΚ είναι ουσιαστικού δικαίου<cite> ΑΠ 1405/2009</cite><cite> άρ. 281 ΑΚ</cite>.

Η κατάχρηση δικαιώματος, η οποία απαγορεύεται από το άρ. 281 ΑΚ, συνιστά παράβαση νόμου, και άρα παράνομη πράξη<cite> Πλ.Ολομ. ΑΠ 16/2006</cite><cite> άρ. 281 ΑΚ</cite>. 

Αν συντρέχουν οι υπόλοιπες προϋποθέσεις της αδικοπραξίας, η κατάχρηση δικαιώματος γεννά υποχρέωση προς αποζημίωση, κατ' άρ. 914 ΑΚ<cite> Πλ.Ολομ. ΑΠ 16/2006</cite><cite> άρ. 281 ΑΚ</cite><cite> άρ. 914 ΑΚ</cite>.

Αν επήλθε ζημία στον άλλον, και υπήρχε υπαιτιότητα του ασκούντος το δικαίωμα, και η ζημία βρίσκεται σε αιτιώδη συνάφεια με την άσκηση του δικαιώματος, ο ασκήσας το δικαίωμα υποχρεούται σε αποζημίωση<cite> ΑΠ 2143/2007 σκέψ. II</cite><cite> άρ. 914 ΑΚ</cite>.
Η ύπαρξη ή ανυπαρξία υπαιτιότητας στην κατάχρηση δικαιώματος κρίνεται από την ύπαρξη συνδέσμου μεταξύ της διαταραχής της κοινωνικής ισορροπίας που επήλθε από την άσκηση του δικαιώματος και του εσωτερικού κόσμου αυτού που άσκησε το δικαίωμα, δηλαδή του περιεχομένου της βούλησής του<cite> ΑΠ 2143/2007 σκέψ. II</cite>.

Για να είναι καταχρηστική η άσκηση δικαιώματος, πρέπει να έχει γεννηθεί το δικαίωμα<cite> ΑΠ 1405/2009</cite>.
Και αυτό, γιατί μόνο υπαρκτό δικαίωμα είναι δυνατό να ασκηθεί, και μάλιστα καταχρηστικώς<cite> ΑΠ 1405/2009</cite>.

Σε κατάχρηση κατά τους όρους του άρ. 281 ΑΚ υπόκειται η άσκηση δικαιωμάτων που απορρέουν από το ουσιαστικό δίκαιο, και όχι των δικαιωμάτων που προβλέπονται από διατάξεις του δημόσιου δικαίου και αναφέρονται στην άσκηση δημόσιας εξουσίας<cite> ΑΠ 462/2008</cite>.

Η κατάχρηση δικαιώματος αφορά την άσκηση ιδιωτικών δικαιωμάτων και δεν γίνεται δεκτή στο δημόσιο δίκαιο<cite> ΣτΕ 858/2000</cite><cite> ΣτΕ 3458/2000</cite>.

Η διάταξη περί καταχρηστικής άσκησης δικαιώματος έχει έντονο χαρακτήρα δημόσιας τάξης<cite> ΑΠ 823/2010</cite><cite> άρ. 281 ΑΚ</cite>.

Η διάταξη περί καταχρηστικής άσκησης δικαιώματος εφαρμόζεται και επί δικαιωμάτων που απορρέουν από άλλες, επίσης δημόσιας τάξεως, διατάξεις<cite> Ολομ. ΑΠ 33/2005</cite><cite> ΑΠ 823/2010</cite>.

Η πραγμάτωση της απαίτησης του δανειστή μέσω αναγκαστικής εκτέλεσης αποτελεί άσκηση ουσιαστικού δικαιώματος που ανήκει στο δημόσιο δίκαιο<cite> Ολομ. ΑΠ 49/2005</cite><cite> ΑΠ 2143/2007 σκέψ. I</cite><cite> άρ. 281 ΑΚ</cite><cite> άρ. 116 ΚΠολΔ</cite><cite> άρ. 933 ΚΠολΔ</cite><cite> άρ. 20 παρ. 1 Συντάγματος</cite><cite> άρ. 25 παρ. 3 Συντάγματος</cite>.

Η αντίθεση της διαδικασίας της αναγκαστικής εκτέλεσης στα αντικειμενικά όρια του άρ. 281 ΑΚ και η εντεύθεν ακυρότητα της εκτέλεσης μπορεί να αποτελέσει λόγο ανακοπής του άρ. 933 ΚΠολΔ<cite> Ολομ. ΑΠ 49/2005</cite><cite> ΑΠ 2143/2007 σκέψ. I</cite><cite> άρ. 933 ΚΠολΔ</cite><cite> άρ. 281 ΑΚ</cite>.

Το γεγονός ότι το ακίνητο του ΟΤΑ που κατασχέθηκε έχει αξία δυσανάλογα μεγαλύτερη από την απαίτηση του δανειστή δεν καθιστά την κατάσχεση άκυρη ως καταχρηστική<cite> ΑΠ 2354/2009</cite>.

Αν η αντίθεση της διαδικασίας της αναγκαστικής εκτέλεσης στα αντικειμενικά όρια του άρ. 281 ΑΚ αναφέρεται στην εγκυρότητα του ίδιου του εκτελεστού τίτλου, συνιστά ουσιαστικό ελάττωμά του, με την επιδίωξη εκτέλεσης δια τίτλου τυπικώς μεν έγκυρου, ο οποίος όμως επιτεύχθηκε αντίθετα προς το άρ. 281 ΑΚ<cite> Ολομ. ΑΠ 49/2005</cite><cite> ΑΠ 2143/2007 σκέψ. I</cite><cite> άρ. 281 ΑΚ</cite>.

Δεν νοείται κατάχρηση δικονομικού δικαιώματος, όπως του δικαιώματος προς άσκηση ενδίκου μέσου<cite> ΑΠ 189/2016</cite><cite> άρ. 281 ΑΚ</cite>.

Η διάταξη του άρ. 288 ΑΚ παρέχει στον δικαστή τη δυνατότητα, αν, λόγω συνδρομής ειδικών συνθηκών, η εμμονή στην εκπλήρωση της παροχής είναι αντίθετη προς την ευθύτητα και εντιμότητα που επιβάλλονται στις συναλλαγές, να την επεκτείνει ή περιορίσει με βάση αντικειμενικά κριτήρια κατά τις αντιλήψεις που κρατούν στις συναλλαγές στο επίπεδο εκείνο που ανταποκρίνεται στις απαιτήσεις της συναλλακτικής καλής πίστης<cite> ΑΠ 203/2017</cite><cite> άρ. 288 ΑΚ</cite>.

Η διάταξη του άρ. 288 ΑΚ είναι ουσιαστικού δικαίου<cite> ΑΠ 203/2017</cite><cite> άρ. 288 ΑΚ</cite>.

Η διάταξη του άρ. 288 ΑΚ εφαρμόζεται σε οποιαδήποτε ενοχή<cite> ΑΠ 203/2017</cite><cite> άρ. 288 ΑΚ</cite>.
Και αυτό, ασχέτως αν η ενοχή απορρέει από σύμβαση ετεροβαρή ή αμφοτεροβαρή ή από άλλη δικαιοπραξία ή αν πηγάζει ευθέως από τον νόμο, εκτός αν προβλέπει άλλη ανάλογη ειδική προστασία ή αν συντρέχουν οι ειδικές προϋποθέσεις εφαρμογής του άρ. 388 ΑΚ<cite> ΑΠ 203/2017</cite><cite> άρ. 288 ΑΚ</cite><cite> άρ. 388 ΑΚ</cite>.

<h2>Ένσταση καταχρηστικής άσκησης του δικαιώματος</h2>
Για να είναι πλήρης και παραδεκτή η ένσταση καταχρηστικής άσκησης δικαιώματος, πρέπει, κατά την πρώτη συζήτηση της υπόθεσης στον πρώτο βαθμό,<ul>
<li>ο ενιστάμενος να προβάλει τα πραγματικά περιστατικά που συγκροτούν την κατάχρηση δικαιώματος<cite> ΑΠ 638/2012</cite><cite> ΑΠ 2102/2007</cite><cite> άρ. 262 παρ. 1 ΚΠολΔ</cite>, και</li>
<li>ο ενιστάμενος να επικαλεστεί το γεγονός ότι τα περιστατικά αυτά καθιστούν καταχρηστική την άσκηση του δικαιώματος<cite> ΑΠ 638/2012</cite><cite> ΑΠ 2102/2007</cite><cite> άρ. 262 παρ. 1 ΚΠολΔ</cite>, και</li>
<li>ο ενιστάμενος να διατυπώσει αίτημα απόρριψης της αγωγής, με την οποία ασκείται το δικαίωμα, για την αιτία αυτή<cite> ΑΠ 638/2012</cite><cite> ΑΠ 2102/2007</cite>.</li></ul>

Αν τα παραπάνω δεν προβληθούν κατά την πρώτη συζήτηση στον πρώτο βαθμό, πέραν των εξαιρέσεων του άρ. 269 παρ. 2 ΚΠολΔ και άρ. 527 ΚΠολΔ, η ένσταση είναι απαράδεκτη και απορριπτέα<cite> ΑΠ 1447/2010</cite><cite> άρ. 269 παρ. 2 ΚΠολΔ</cite><cite> άρ. 527 ΚΠολΔ</cite>.
Αν τα παραπάνω προβληθούν πρώτη φορά σε μεταγενέστερη της πρώτης συζήτησης, ή το πρώτον στο δευτεροβάθμιο δικαστήριο, πέραν των εξαιρέσεων του άρ. 269 παρ. 2 ΚΠολΔ και άρ. 527 ΚΠολΔ, η ένσταση είναι απαράδεκτη και απορριπτέα<cite> ΑΠ 2102/2007</cite><cite> άρ. 269 παρ. 2 ΚΠολΔ</cite><cite> άρ. 527 ΚΠολΔ</cite>.

Αν η καταχρηστική άσκηση του δικαιώματος προβληθεί για πρώτη φορά στο δευτεροβάθμιο δικαστήριο, η ένσταση απορρίπτεται ως απαράδεκτη<cite> Ολομ. ΑΠ 472/1983</cite>, εκτός αν ισχύουν οι προϋποθέσεις του άρ. 527 ΚΠολΔ<cite> ΑΠ 128/2008</cite><cite> άρ. 527 ΚΠολΔ</cite>.

Αν ο αυτοτελής ισχυρισμός αποδεικνύεται εγγράφως ή με δικαστική ομολογία, επιτρέπεται κατ' εξαίρεση, η βραδεία προβολή του στον δεύτερο βαθμό<cite> άρ. 527 περ. 3 ΚΠολΔ</cite><cite> άρ. 269 παρ. 2 περ. γ ΚΠολΔ</cite>.

Η εγγράφως ή με δικαστική ομολογία απόδειξη πρέπει να περιλαμβάνει το σύνολο των προβαλλόμενων, ουσιωδών περιστατικών του ισχυρισμού, έτσι ώστε να καταλείπεται μόνο η υπαγωγή αυτών, καταφατικά ή αποφατικά, στον εφαρμοστέο κανόνα δικαίου, χωρίς καμία ανάγκη ουσιαστικής έρευνας<cite> ΑΠ 1337/2014</cite>.

Αν μόνο ορισμένα από τα κρίσιμα περιστατικά, και όχι όλα, αποδεικνύονται εγγράφως ή με δικαστική ομολογία, η εξαίρεση για τη βραδεία προβολή του ισχυρισμού στο δευτεροβάθμιο δικαστήριο δεν είναι δυνατό να ισχύσει, γιατί για τα υπόλοιπα θα πρέπει να διεξαχθεί απόδειξη με άλλα αποδεικτικά μέσα<cite> ΑΠ 1337/2014</cite>.

Αν η καταχρηστικότητα της άσκησης του δικαιώματος στηρίζεται σε περισσότερα πραγματικά περιστατικά, πρέπει να γίνεται επίκληση καθενός από τα πραγματικά περιστατικά, διαφορετικά η ένσταση είναι απαράδεκτη<cite> ΑΠ 1703/2008</cite>. 

Αν στην ένσταση δεν εκτίθενται τα πραγματικά περιστατικά που απαρτίζουν την ιστορική βάση της ένστασης και συγκροτούν την κατάχρηση δικαιώματος, η ένσταση είναι αόριστη<cite> ΑΠ 638/2012</cite>.
Αν η ένσταση γίνει δεκτή παρά την ποιοτική της αοριστία, ιδρύεται λόγος αναίρεσης<cite> ΑΠ 638/2012</cite><cite> άρ. 559 αριθ. 14 ΚΠολΔ</cite>.

Αν στην ένσταση ή αντένσταση καταχρηστικής άσκησης δικαιώματος δεν διατυπώνεται αυτοτελές αίτημα για την απόρριψη της αγωγής ή της ένστασης, και ο ενιστάμενος ή αντενιστάμενος προβάλλει γενικό αίτημα, το οποίο περιέχεται κατά κανόνα στο τέλος των προτάσεων, για παραδοχή όλων των ισχυρισμών του και την απόρριψη της αγωγής ή της ένστασης ή της αντένστασης, το αίτημα της ένστασης ή αντένστασης περί απόρριψης της αγωγής ή ένστασης μπορεί να αναπληρωθεί από το γενικό αυτό καταληκτικό αίτημα του ενιστάμενου ή αντενιστάμενου<cite> ΑΠ 1357/2010</cite><cite> ΑΠ 496/2007</cite>.
Και αυτό, γιατί η ένσταση καταχρηστικής άσκησης του δικαιώματος είναι καταλυτική ένσταση<cite> ΑΠ 1065/2021</cite>, και στο γενικό ως άνω αίτημα του ενιστάμενου περιέχεται το αίτημα απόρριψης της αγωγής, που απαιτείται για την νόμιμη προβολή καταλυτικής ένστασης<cite> ΑΠ 1357/2010</cite>.

Κρίθηκε ότι η ένσταση καταχρηστικής άσκησης δικαιώματος ήταν αόριστη, επειδή ο ενιστάμενος δεν επικαλέστηκε συγκεκριμένα περιστατικά και συμπεριφορά του ενάγοντος, τα οποία να δημιούργησαν στον ενιστάμενο την εύλογη πεποίθηση ότι ο ενάγων δεν πρόκειται να ασκήσει το δικαίωμά του, όταν στη δίκη προβλήθηκε μόνο ότι οι διαταρακτικές της νομής ενέργειες του εναγομένου (τοποθέτηση φωτιστικών σωμάτων και παροχής νερού, στήριξη τοίχου του σε τοιχίο του ενάγοντος) έγιναν χωρίς αμφισβήτηση και υπό τα όμματα του ενάγοντος, ο οποίος δεν αντέλεξε, και προβλήθηκε ότι οι πράξεις του εναγομένου αυτές δεν διαταράσσουν την κυριότητα του ενάγοντος αλλά αντιθέτως αξιοποιούν το ακίνητο του ενάγοντος<cite> ΑΠ 638/2012</cite>.

Ο διάδικος που προτείνει ένσταση φέρει και το βάρος της απόδειξης των σχετικών ισχυρισμών του<cite> ΑΠ 90/2005</cite><cite> άρ. 338 παρ. 1 ΚΠολΔ</cite>.

Η ένσταση καταχρηστικής άσκησης δικαιώματος είναι παρακωλυτική ένσταση, κατά το ουσιαστικό δίκαιο<cite> Ολομ. ΑΠ 49/2005</cite><cite> Ολομ. ΑΠ 10/1993</cite><cite> ΑΠ 2143/2007 σκέψ. I</cite><cite> άρ. 281 ΑΚ</cite>.

Η ένσταση καταχρηστικής άσκησης δικαιώματος δεν αναιρεί μεν το δικαίωμα και την απαίτηση που προέρχεται από αυτό, αποκλείει όμως την ικανοποίηση της απαίτησης<cite> Ολομ. ΑΠ 10/1993</cite>.

<h2>Άμεση απόδειξη</h2>
Στις δίκες περί την εκτέλεση, αν ο ισχυρισμός περί καταχρηστικής άσκησης του δικαιώματος δεν αποδεικνύεται με έγγραφα ή δικαστική ομολογία, είναι απαράδεκτος<cite> Ολομ. ΑΠ 49/2005</cite><cite> Ολομ. ΑΠ 10/1993</cite><cite> άρ. 933 παρ. 4 ΚΠολΔ</cite>.
Και αυτό, γιατί η ένσταση καταχρηστικής άσκησης του δικαιώματος είναι παρακωλυτική ένσταση κατά το ουσιαστικό δίκαιο, και στις δίκες περί την εκτέλεση οι παρακωλυτικές, κατά το ουσιαστικό δίκαιο, ενστάσεις πρέπει να αποδεικνύονται αμέσως, δηλαδή με έγγραφα ή δικαστική ομολογία<cite> Ολομ. ΑΠ 49/2005</cite><cite> Ολομ. ΑΠ 10/1993</cite><cite> ΑΠ 2143/2007 σκέψ. I</cite><cite> άρ. 281 ΑΚ</cite>.

Στις δίκες περί την εκτέλεση οι αποσβεστικές, κατά το ουσιαστικό δίκαιο, ενστάσεις πρέπει να αποδεικνύονται αμέσως<cite> Ολομ. ΑΠ 49/2005</cite><cite> Ολομ. ΑΠ 10/1993</cite><cite> ΑΠ 2143/2007 σκέψ. I</cite><cite> άρ. 933 παρ. 4 ΚΠολΔ</cite>.

Στις δίκες περί την εκτέλεση και οι παρακωλυτικές, κατά το ουσιαστικό δίκαιο, ενστάσεις πρέπει να αποδεικνύονται αμέσως<cite> Ολομ. ΑΠ 49/2005</cite><cite> Ολομ. ΑΠ 10/1993</cite><cite> ΑΠ 2143/2007 σκέψ. I</cite><cite> άρ. 933 παρ. 4 ΚΠολΔ</cite>.
Και αυτό, γιατί αλλιώς κινδυνεύει να φαλκιδευθεί το δικαίωμα του αντιδίκου για ανταπόδειξη<cite> Ολομ. ΑΠ 10/1993</cite>.

Ως άμεση απόδειξη θεωρείται η απόδειξη με έγγραφα ή δικαστική ομολογία<cite> Ολομ. ΑΠ 10/1993</cite><cite> άρ. 933 παρ. 4 ΚΠολΔ</cite>.

Κατά την έννοια του άρ. 933 παρ. 4 ΚΠολΔ, άμεση απόδειξη καλύπτουν τα ιδιωτικά έγγραφα που φέρουν την υπογραφή του εκδότη τους (δανειστή) και αποτελούν πλήρη απόδειξη ότι η δήλωση εξόφλησης που περιέχουν προέρχεται από τον εκδότη τους, επιτρεπόμενης ανταπόδειξης κατ' άρ. 443, 444 και 445 ΚΠολΔ<cite> ΑΠ 1746/2013</cite><cite> άρ. 933 παρ. 4 ΚΠολΔ</cite><cite> άρ. 443 ΚΠολΔ</cite><cite> άρ. 444 ΚΠολΔ</cite><cite> άρ. 445 ΚΠολΔ</cite>.

<h3>Αγωγή αδικοπραξίας ή αδικαιολόγητου πλουτισμού</h3>
Αν υπάρχουν ισχυρισμοί που αφορούν την ουσία της απαίτησης, όπως λόγω ανυπαρξίας ή απόσβεσης ή ακυρότητας της απαίτησης κατά το ουσιαστικό δίκαιο, και συντρέχουν οι προϋποθέσεις του άρ. 914 ΑΚ ή του άρ. 919 ΑΚ, ο φερόμενος ως οφειλέτης της απαίτησης μπορεί να προβάλει τους ισχυρισμούς του με αγωγή αποζημιωτικού χαρακτήρα, ή, επιβοηθητικά, κατά τον αδικαιολόγητο πλουτισμό<cite> Ολομ. ΑΠ 49/2005</cite><cite> ΑΠ 2143/2007</cite><cite> άρ. 914 ΑΚ</cite><cite> άρ. 919 ΑΚ</cite><cite> άρ. 904 ΑΚ</cite>.

Για τη θεμελίωση αξίωσης προς αποζημίωση ή και προς χρηματική ικανοποίηση λόγω ηθικής βλάβης συνεπεία αδικοπραξίας απαιτείται να συντρέχουν οι εξής προϋποθέσεις:<ul>
<li>πράξη ή παράλειψη του δράστη, η οποία είναι παράνομη, δηλαδή αντίκειται σε απαγορευτικό ή επιτακτικό κανόνα δικαίου που απονέμει δικαίωμα ή προστατεύει συγκεκριμένο συμφέρον του ζημιωθέντος<cite> ΑΠ 2049/2014</cite><cite> ΑΠ 2099/2017</cite>, και</li>
<li>η πράξη ή παράλειψη να είναι υπαίτια, δηλαδή να οφείλεται σε δόλο ή αμέλεια του δράστη, ακόμη και ελαφρά<cite> ΑΠ 2049/2014</cite><cite> ΑΠ 2099/2017</cite>, και</li>
<li>περιουσιακή ζημία ή μη περιουσιακή ζημία (ηθική βλάβη)<cite> ΑΠ 2049/2014</cite><cite> ΑΠ 2099/2017</cite>, και</li>
<li>αιτιώδης συνάφεια μεταξύ της πράξης ή παράλειψης του δράστη και της περιουσιακής ζημίας ή της ηθικής βλάβης, που κρίνεται κατά τις διατάξεις των άρ. 297, 298 και 299 ΑΚ, και υφίσταται, αν η υπαίτια συμπεριφορά ήταν κατά τη συνήθη πορεία των πραγμάτων ικανή, με βάση αντικειμενικά κριτήρια, να επιφέρει το επιζήμιο αποτέλεσμα, και το επέφερε πράγματι στη συγκεκριμένη περίπτωση<cite> ΑΠ 2049/2014</cite><cite> ΑΠ 2099/2017</cite><cite> άρ. 297 ΑΚ</cite><cite> άρ. 298 ΑΚ</cite><cite> άρ. 299 ΑΚ</cite>.</li></ul>

Η έννοια της υπαιτιότητας (δόλου ή αμέλειας) είναι αόριστη νομική έννοια, και γι' αυτό η κρίση από το δικαστήριο της ουσίας περί της συνδρομής ή μη αυτής υπόκειται στον έλεγχο του Αρείου Πάγου<cite> ΑΠ 2049/2014</cite><cite> ΑΠ 2099/2017</cite>.

Η έννοια της αιτιώδους συνάφειας είναι αόριστη νομική έννοια, και γι' αυτό η κρίση από το δικαστήριο της ουσίας περί της συνδρομής ή μη αυτής υπόκειται στον έλεγχο του Αρείου Πάγου<cite> ΑΠ 2049/2014</cite><cite> ΑΠ 2099/2017</cite>.

Στο ζήτημα της αιτιώδους συνάφειας ο Άρειος Πάγος κρίνει το αν τα κυριαρχικώς διαπιστωθέντα από το δικαστήριο της ουσίας πραγματικά περιστατικά επιτρέπουν το συμπέρασμα ότι ορισμένο γεγονός μπορεί αντικειμενικά, σε συνδυασμό και με τα διδάγματα της κοινής πείρας, να θεωρηθεί ως πρόσφορη αιτία του ζημιογόνου (περιουσιακού ή ηθικού) αποτελέσματος που επήλθε<cite> ΑΠ 2049/2014</cite>.

Αν η ως άνω αγωγή είναι αδικοπραξίας, η παραγραφή είναι πενταετής, κατά τις διατάξεις περί <a href="./αδικοπραξία.html">αδικοπραξίας</a>, και αρχίζει από την εκδήλωση του ζημιογόνου γεγονότος και της γνώσης αυτού από τον ενάγοντα<cite> ΑΠ 2143/2007 σκέψ. III</cite>.

Αν η ως άνω αγωγή είναι αδικοπραξίας, η αξίωση της ως άνω αγωγής είναι ανεξάρτητη της κατ' άρ. 940 παρ. 3 ΚΠολΔ ειδικής αδικοπραξίας<cite> ΑΠ 2143/2007 σκέψ. III</cite><cite> άρ. 940 παρ. 3 ΚΠολΔ</cite>.

Αν ασκηθεί ανακοπή κατά της εκτέλεσης, και προβληθεί αποσβεστικός ή παρακωλυτικός της απαίτησης ισχυρισμός, και ο ισχυρισμός απορριφθεί ως απαράδεκτος λόγω μη άμεσης απόδειξης κατ' άρ. 933 παρ. 4 ΚΠολΔ, και ο ισχυρισμός αφορά την ουσία της απαίτησης, όπως λόγω ανυπαρξίας ή απόσβεσης ή ακυρότητας της απαίτησης κατά το ουσιαστικό δίκαιο, ο ισχυρισμός αυτός μπορεί να προβληθεί στην ως ανωτέρω δίκη χωρίς να αποκρούεται από το κατ' άρ. 330 ΚΠολΔ δεδικασμένο, γιατί το κατ' άρ. 330 ΚΠολΔ δεδικασμένο δεν καλύπτει, στην περίπτωση αυτή, την ουσία του απορριφθέντος ισχυρισμού<cite> Ολομ. ΑΠ 49/2005</cite><cite> ΑΠ 2143/2007 σκέψ. I</cite><cite> άρ. 934 παρ. 4 ΚΠολΔ</cite><cite> άρ. 330 ΚΠολΔ</cite>.

Αν ασκηθεί ανακοπή κατά της εκτέλεσης, και προβληθεί αποσβεστικός ή παρακωλυτικός της απαίτησης ισχυρισμός, και ο ισχυρισμός απορριφθεί ως απαράδεκτος λόγω μη άμεσης απόδειξης κατ' άρ. 933 παρ. 4 ΚΠολΔ, το απορριπτικό δεδικασμένο εκτείνεται μόνο στο απαράδεκτο της προβολής του ισχυρισμού λόγω μη άμεσης απόδειξής του, και όχι στην ουσία του<cite> Ολομ. ΑΠ 49/2005</cite><cite> ΑΠ 2143/2007 σκέψ. I</cite><cite> άρ. 933 παρ. 4 ΚΠολΔ</cite><cite> άρ. 20 παρ. 1 Συντάγματος</cite><cite> άρ. 6 παρ. 1 ΕΣΔΑ</cite><cite> άρ. 2 παρ. 3 Διεθνούς Συμφώνου για τα Ατομικά και Πολιτικά Δικαιώματα</cite><cite> άρ. 5 παρ. 1 ΔΣΑΠΔ</cite><cite> άρ. 5 παρ. 2 ΔΣΑΠΔ</cite><cite> άρ. 14 παρ. 1 ΔΣΑΠΔ</cite>.

<h3>Αγωγή μετά από αμετάκλητη ακύρωση της αναγκαστικής εκτέλεσης κατ' άρ. 940 παρ. 3 ΚΠολΔ</h3>
Αν ακυρωθεί αμετάκλητα η αναγκαστική εκτέλεση, και συντρέχουν οι προϋποθέσεις του άρ. 914 ΑΚ ή του άρ. 919 ΑΚ, εκείνος κατά του οποίου έγινε η εκτέλεση έχει δικαίωμα να ζητήσει από εκείνον που την επέσπευσε αποζημίωση για τη ζημία του που επήλθε από την εκτέλεση<cite> άρ. 940 παρ. 3 ΚΠολΔ</cite><cite> άρ. 914 ΑΚ</cite><cite> άρ. 919 ΑΚ</cite>.

Προϋποθέσεις εφαρμογής της διάταξης του άρ. 940 παρ. 3 ΚΠολΔ είναι:<ul>
<li>επίσπευση αναγκαστικής εκτέλεσης, ανεξαρτήτως του είδους του τίτλου βάσει του οποίου επισπεύδεται αυτή<cite> ΑΠ 2049/2014</cite><cite> ΑΠ 2099/2017</cite>, και</li>
<li>πραγματοποίηση της επισπευδόμενης αναγκαστικής εκτέλεσης<cite> ΑΠ 2049/2014</cite><cite> ΑΠ 2099/2017</cite>, και</li>
<li>αμετάκλητη ακύρωση της πραγματοποιηθείσας αναγκαστικής εκτέλεσης μετά από άσκηση ανακοπής<cite> ΑΠ 2049/2014</cite><cite> ΑΠ 2099/2017</cite>, και</li>
<li>συνδρομή των προϋποθέσεων των άρ. 914 ΑΚ ή άρ. 919 ΑΚ<cite> ΑΠ 2049/2014</cite><cite> ΑΠ 2099/2017</cite><cite> άρ. 914 ΑΚ</cite><cite> άρ. 919 ΑΚ</cite>, και</li>
<li>ζημία του καθ' ου η εκτέλεση θετική ή αποθετική ή και μη περιουσιακή (ηθική βλάβη)<cite> ΑΠ 2049/2014</cite><cite> ΑΠ 2099/2017</cite>, και</li>
<li>αιτιώδης συνάφεια μεταξύ της ζημίας και της παράνομης εκτέλεσης<cite> ΑΠ 2049/2014</cite><cite> ΑΠ 2099/2017</cite>.</li></ul>

Η πραγματοποίηση της επισπευδόμενης αναγκαστικής εκτέλεσης ολοκληρώνεται με τον πλειστηριασμό και την κατακύρωση του εκπλειστηριασθέντος πράγματος<cite> ΑΠ 2049/2014</cite><cite> ΑΠ 2099/2017</cite>.

Αν ακυρωθεί μια πράξη της αναγκαστικής εκτέλεσης που προηγείται του πλειστηριασμού, και δεν πραγματοποιηθεί ο πλειστηριασμός, και ο καθ' ου η εκτέλεση υπέστη ζημία εξ αιτίας της ακυρωθείσας πράξης αυτής, ο καθ' ου η εκτέλεση μπορεί να θεμελιώσει αξίωση αποζημίωσης με αυτοτελή αγωγή υπό τις προϋποθέσεις του άρ. 914 ΑΚ<cite> ΑΠ 2049/2014</cite><cite> άρ. 914 ΑΚ</cite>.

Η κατ' άρ. 940 παρ. 3 ΚΠολΔ αγωγή, αναγνωριστική ή καταψηφιστική, έχει ως αίτημα την αποζημίωση, ή, επιβοηθητικά, τον αδικαιολόγητο πλουτισμό<cite> Ολομ. ΑΠ 49/2005</cite><cite> ΑΠ 2143/2007 σκέψ. I</cite><cite> άρ. 940 παρ. 3 ΚΠολΔ</cite><cite> άρ. 914 ΑΚ</cite><cite> άρ. 904 ΑΚ</cite>.

Η διάταξη του άρ. 940 παρ. 3 ΚΠολΔ έχει εφαρμογή στην περίπτωση αμετάκλητης ακύρωσης όχι μόνον του συνόλου της πράξεως της εκτελεστικής διαδικασίας, αλλά και επί μέρους πράξεων<cite> ΑΠ 2207/2009</cite><cite> ΑΠ 1119/2011</cite><cite> άρ. 940 παρ. 3 ΚΠολΔ</cite>.

Αν ακυρωθεί μια μόνο πράξη της αναγκαστικής εκτέλεσης, η αποζημίωση περιορίζεται στη ζημία που τελεί σε αιτιώδη συνάφεια μόνο με την πράξη αυτή<cite> Ολομ. ΑΠ 49/2005</cite><cite> ΑΠ 2143/2007 σκέψ. I</cite>.

Η δίκη επί της κατ' άρ. 940 παρ. 3 ΚΠολΔ αγωγής δεν είναι περί την εκτέλεση, και δεν έχουν επ' αυτής εφαρμογή οι ειδικοί κανόνες των άρ. 933, 934 και 937 ΚΠολΔ<cite> Ολομ. ΑΠ 49/2005</cite><cite> ΑΠ 2143/2007 σκέψ. I</cite><cite> άρ. 940 παρ. 3 ΚΠολΔ</cite><cite> άρ. 933 ΚΠολΔ</cite><cite> άρ. 934 ΚΠολΔ</cite><cite> άρ. 937 ΚΠολΔ</cite>.

Η παραγραφή της κατ' άρ. 940 παρ. 3 αγωγής είναι πενταετής, και αρχίζει από την αμετάκλητη ακύρωση της αναγκαστικής εκτέλεσης<cite> ΑΠ 2143/2007 σκέψ. III</cite><cite> άρ. 940 παρ. 3 ΚΠολΔ</cite>.
Και αυτό, γιατί τότε μόνο είναι δυνατή η δικαστική επιδίωξή της<cite> ΑΠ 2143/2007 σκέψ. III</cite>.

Αν ασκηθεί ανακοπή κατά της εκτέλεσης, και προβληθεί αποσβεστικός ή παρακωλυτικός της απαίτησης ισχυρισμός, και ο ισχυρισμός απορριφθεί ως απαράδεκτος λόγω μη άμεσης απόδειξης κατ' άρ. 933 παρ. 4 ΚΠολΔ, ο ισχυρισμός αυτός μπορεί να προβληθεί στην ως ανωτέρω δίκη χωρίς να αποκρούεται από το κατ' άρ. 330 ΚΠολΔ δεδικασμένο, γιατί το κατ' άρ. 330 ΚΠολΔ δεδικασμένο δεν καλύπτει, στην περίπτωση αυτή, την ουσία του απορριφθέντος ισχυρισμού<cite> Ολομ. ΑΠ 49/2005</cite><cite> ΑΠ 2143/2007 σκέψ. I</cite><cite> άρ. 940 παρ. 3 ΚΠολΔ</cite>.

Αν ασκηθεί ανακοπή κατά της εκτέλεσης, και προβληθεί αποσβεστικός ή παρακωλυτικός της απαίτησης ισχυρισμός, και ο ισχυρισμός απορριφθεί ως απαράδεκτος λόγω μη άμεσης απόδειξης κατ' άρ. 933 παρ. 4 ΚΠολΔ, το απορριπτικό δεδικασμένο εκτείνεται μόνο στο απαράδεκτο της προβολής του ισχυρισμού λόγω μη άμεσης απόδειξής του, και όχι στην ουσία του<cite> Ολομ. ΑΠ 49/2005</cite><cite> ΑΠ 2143/2007 σκέψ. I</cite><cite> άρ. 933 παρ. 4 ΚΠολΔ</cite><cite> άρ. 20 παρ. 1 Συντάγματος</cite><cite> άρ. 6 παρ. 1 ΕΣΔΑ</cite><cite> άρ. 2 παρ. 3 Διεθνούς Συμφώνου για τα Ατομικά και Πολιτικά Δικαιώματα</cite><cite> άρ. 5 παρ. 1 ΔΣΑΠΔ</cite><cite> άρ. 5 παρ. 2 ΔΣΑΠΔ</cite><cite> άρ. 14 παρ. 1 ΔΣΑΠΔ</cite>.

Κατά μια άποψη, η διάταξη του άρ. 940 παρ. 3 ΚΠολΔ έχει εφαρμογή και σε περίπτωση εκούσιας συμμόρφωσης σε επισπευδόμενη αναγκαστική εκτέλεση, αφού και αυτή είναι συνεπεία εξαναγκασμού<cite> ΑΠ 305/2009</cite>.

Κατ' άλλη άποψη, αν επιδοθεί επιταγή προς πληρωμή στον καθ' ου η εκτέλεση, και οριστεί χρόνος εκπλειστηρίασης ακινήτου του καθ' ου, και ο καθ' ου καταβάλει το ποσό της επιταγής προς πληρωμή, και δεν επακολουθήσει πλειστηριασμός, και δεν κατακυρωθεί το ακίνητο, και η επιταγή προς πληρωμή ακυρωθεί αμετάκλητα, δεν έχει εφαρμογή η διάταξη του άρ. 940 παρ. 3 ΚΠολΔ<cite> ΑΠ 2049/2014</cite>.

Περισσότερα για την <a href="./εξόφληση.html#εκτέλεση-και-εξόφληση">εξόφληση κατά την εκτέλεση</a>.

Αν υπάρχει σύμβαση, μεταξύ εργοδότη - αγοραστή διαμερίσματος και εργολάβου - πωλητή με αντιπαροχή διαμερίσματος, ο εργολάβος να λάβει την τελευταία δόση του τιμήματος της αγοράς με τη αποπεράτωση του έργου, και δεν αποπερατωθεί το έργο, και ο εργολάβος επιδώσει επιταγή προς πληρωμή στον εργοδότη προς πληρωμή της τελευταίας δόσης της αμοιβής του, των τόκων και εξόδων, και ο εργοδότης καταβάλει όλο το ποσό της επιταγής προς πληρωμή, και η επιταγή προς πληρωμή ακυρωθεί, υπάρχει αιτιώδης σύνδεσμος μεταξύ της μεν καταβολής των τόκων επί του κεφαλαίου και των εξόδων και της δε προκληθείσας ζημίας από την ακυρωθείσα παράνομη και υπαίτια πράξη της επιταγής προς πληρωμή<cite> ΑΠ 2049/2014</cite>.
Στην περίπτωση αυτή, δεν υπάρχει αιτιώδης σύνδεσμος μεταξύ της καταβολής του κεφαλαίου της τελευταίας δόσης του τιμήματος της αγοράς που περιλαμβάνονταν στην επιταγή προς πληρωμή και της προκληθείσας ζημίας από την ακυρωθείσα επιταγή προς πληρωμή<cite> ΑΠ 2049/2014</cite>.
Στην περίπτωση αυτή, η ζημία του εργοδότη περιορίζεται στη ζημία του από την άκυρη επίδοση της επιταγής προς πληρωμή, στην οποία ζημία δεν περιλαμβάνεται και το υπόλοιπο του πιστωθέντος τιμήματος<cite> ΑΠ 2049/2014</cite>.
Στην περίπτωση αυτή, βάσει της μη εκπλήρωσης του συμβατικού όρου από τον οποίο εξαρτάται η καταβολή του ποσού, ο καθ' ου εργοδότης αποκτά αξίωση αποζημίωσης από τη συμβατική σχέση μεταξύ αυτού και του εργολάβου, συνιστάμενη στη δαπάνη για την αποπεράτωση του έργου<cite> ΑΠ 2049/2014</cite>.

<h3>Ανακοπή κατά της εκτέλεσης</h3>
Αν ασκηθεί ανακοπή κατά της εκτέλεσης, και δεν προβληθεί αποσβεστικός ή παρακωλυτικός της απαίτησης ισχυρισμός, γιατί δεν μπορούσε να αποδειχθεί με έγγραφα ή δικαστική ομολογία, παρότι είχε γεννηθεί κατά την άσκηση της ανακοπής, και ασκηθεί νέα ανακοπή κατά της εκτέλεσης, και ο ισχυρισμός μπορεί πλέον να αποδειχθεί με έγγραφα ή δικαστική ομολογία, ο ισχυρισμός μπορεί να προβληθεί προς κατ' ουσίαν έρευνα στη μεταγενέστερη δίκη που ανοίγεται με τη νέα ανακοπή, χωρίς να αποκρούεται από το δεδικασμένο κατ' άρ. 933 παρ. 4 ΚΠολΔ, κατ' άρ. 330 ΚΠολΔ και κατ' άρ. 935 ΚΠολΔ<cite> Ολομ. ΑΠ 10/1993</cite><cite> άρ. 933 παρ. 4 ΚΠολΔ</cite><cite> άρ. 330 ΚΠολΔ</cite><cite> άρ. 935 ΚΠολΔ</cite>.

Αν ασκηθεί ανακοπή κατά της εκτέλεσης, και προβληθεί αποσβεστικός ή παρακωλυτικός της απαίτησης ισχυρισμός, και ο ισχυρισμός απορριφθεί ως απαράδεκτος λόγω μη άμεσης απόδειξης κατ' άρ. 933 παρ. 4 ΚΠολΔ, και ασκηθεί νέα ανακοπή κατά της εκτέλεσης, ο ισχυρισμός μπορεί να προβληθεί προς κατ' ουσίαν έρευνα στη μεταγενέστερη δίκη που ανοίγεται με τη νέα ανακοπή, χωρίς να αποκρούεται από το δεδικασμένο κατ' άρ. 933 παρ. 4 ΚΠολΔ, κατ' άρ. 330 ΚΠολΔ και κατ' άρ. 935 ΚΠολΔ<cite> Ολομ. ΑΠ 49/2005</cite><cite> Ολομ. ΑΠ 10/1993</cite><cite> ΑΠ 2143/2007 σκέψ. I</cite><cite> άρ. 933 παρ. 4 ΚΠολΔ</cite><cite> άρ. 330 ΚΠολΔ</cite><cite> άρ. 935 ΚΠολΔ</cite>.
Και αυτό, γιατί στην περίπτωση αυτή το απορριπτικό δεδικασμένο εκτείνεται μόνο στο απαράδεκτο της προβολής του ισχυρισμού λόγω μη άμεσης απόδειξής του, και όχι στην ουσία του<cite> Ολομ. ΑΠ 49/2005</cite><cite> ΑΠ 2143/2007 σκέψ. I</cite><cite> άρ. 933 παρ. 4 ΚΠολΔ</cite><cite> άρ. 20 παρ. 1 Συντάγματος</cite><cite> άρ. 6 παρ. 1 ΕΣΔΑ</cite><cite> άρ. 2 παρ. 3 Διεθνούς Συμφώνου για τα Ατομικά και Πολιτικά Δικαιώματα</cite><cite> άρ. 5 παρ. 1 ΔΣΑΠΔ</cite><cite> άρ. 5 παρ. 2 ΔΣΑΠΔ</cite><cite> άρ. 14 παρ. 1 ΔΣΑΠΔ</cite>.

Η ρύθμιση του άρ. 933 παρ. 4 ΚΠολΔ είναι ειδική και υπερισχύει των διατάξεων της τακτικής ή ειδικής διαδικασίας με την οποία εκδικάζεται, κατά τα λοιπά, η ανακοπή<cite> Ολομ. ΑΠ 10/1993</cite><cite> άρ. 933 παρ. 4 ΚΠολΔ</cite>.

Η ρύθμιση του άρ. 933 παρ. 4 ΚΠολΔ αποσκοπεί, με το απαράδεκτο που προβλέπει, στην αποφυγή παρέλκυσης της εκτελεστικής διαδικασίας και τον περιορισμό των περί την εκτέλεση δικών, ώστε να μη αποδυναμώνονται οι εκτελεστοί τίτλοι με την καθυστέρηση της εκτέλεσής τους<cite> Ολομ. ΑΠ 10/1993</cite><cite> άρ. 933 παρ. 4 ΚΠολΔ</cite>.

Ο περιορισμός στις δίκες περί την εκτέλεση περί υποχρέωσης άμεσης απόδειξης των αποσβεστικών και παρακωλυτικών της απαίτησης ισχυρισμών δεν αντίκειται στο άρ. 20 παρ. 1 του Συντάγματος, ούτε στο άρ. 6 παρ. 1 της ΕΣΔΑ<cite> Ολομ. ΑΠ 49/2005</cite><cite> ΑΠ 2143/2007 σκέψ. I</cite><cite> άρ. 933 παρ. 4 ΚΠολΔ</cite><cite> άρ. 20 παρ. 1 Συντάγματος</cite><cite> άρ. 6 παρ. 1 ΕΣΔΑ</cite>.

Η ΕΣΔΑ, που κυρώθηκε με τον ν. 2329/1953 και επανεπικυρώθηκε με το νδ. 53/1974, απέκτησε την αυξημένη ισχύ που ορίζει το άρ. 28 παρ. 1 του Συντάγματος<cite> Ολομ. ΑΠ 49/2005</cite><cite> ΑΠ 2143/2007 σκέψ. I</cite>.

Οι διατάξεις του Διεθνούς Συμφώνου για τα Ατομικά και Πολιτικά Δικαιώματα, που κυρώθηκε με τον ν. 2462/1997, κατοχυρώνουν, ταυτόσημα με τις διατάξεις της ΕΣΔΑ, δικαιώματα για πρόσβαση στα δικαστήρια και δίκαιη δίκη<cite> Ολομ. ΑΠ 49/2005</cite><cite> ΑΠ 2143/2007 σκέψ. I</cite>.

Η 49/2005 απόφαση της τακτικής Ολομέλειας του Αρείου Πάγου είναι σαφής όσον αφορά τα νομικά ζητήματα που επιλύει, και δεν συντρέχει νόμιμη περίπτωση ερμηνείας της<cite> Ολομ. ΑΠ 12/2009</cite>.

<h2>Ένσταση καταχρηστικής άσκησης δικαιώματος επί αγωγής δικηγορικής αμοιβής</h2>
Η αγωγή δικηγορικής αμοιβής είναι καταχρηστική, αν ο δικηγόρος είχε αναγνωρίσει ότι εξοφλείται με την καταβολή που του έγινε<cite> ΑΠ 1403/2006</cite>.
Και αυτό, ακόμη και αν η καταβολή αυτή υπολείπεται των κατώτερων ορίων δικηγορικής αμοιβής<cite> ΑΠ 1403/2006</cite>.

Η αγωγή δικηγορικής αμοιβής είναι καταχρηστική, αν ο δικηγόρος πληρωθεί για την εργασία του με αμοιβή μικρότερη της κατώτερης νόμιμης, και παραδεχθεί ότι δεν έχει άλλες αξιώσεις από τον εντολέα του, και αδρανήσει για την αξίωση της περαιτέρω αμοιβής του επί τετραετία<cite> ΑΠ 1020/2008</cite>

Κρίθηκε ότι η ένσταση καταχρηστικής άσκησης δικαιώματος ήταν βάσιμη, καθώς η άσκηση της ένδικης αξίωσης προσέκρουε στις περί δικαίου και ηθικής αντιλήψεις του μέσου κοινωνικού ανθρώπου, και υπερέβαινε, κατ' αντικειμενική κρίση, προφανώς τα οριζόμενα από το άρ. 281 ΑΚ όρια<cite> Ολομ. ΑΠ 33/2005</cite>, όταν στη δίκη είχε αποδειχθεί ότι ο εναγόμενος για δικηγορική αμοιβή περίπου μισού δισεκατομμυρίου δραχμών επικαλέστηκε ότι<ul>
<li>υπήρχε μακρόχρονη συνεργασία (16 ετών) του ενάγοντος δικηγόρου και του εναγομένου, με ειδική συμφωνία για την ανάθεση υποθέσεων από τον εναγόμενο στον ενάγοντα με αμοιβή μικρότερη από τα οριζόμενα ως κατώτερα όρια αμοιβής στον Κώδικα Δικηγόρων, πράγμα το οποίο δημιούργησε στον εναγόμενο την εύλογη πεποίθηση ότι ο ενάγων ποτέ δεν θα αξίωνε αμοιβή πέραν της συμφωνημένης, και</li>
<li>ο ενάγων είχε δηλώσει τη βούλησή του εγγράφως προς τον εναγόμενο ότι περιορίζει την αμοιβή του για τον χειρισμό των υποθέσεων που αναφέρονταν στην αγωγή σε ποσό μικρότερο των ελάχιστων ορίων, οι δε δικηγόροι που θα χειρίζονταν μαζί με τον ενάγοντα τις υποθέσεις θα αμείβονταν με τον ίδιο τρόπο, και</li>
<li>θα υπήρχαν δυσμενείς οικονομικές συνέπειες για τον εναγόμενο από την ικανοποίηση της απαίτησης του ενάγοντα εξαιτίας του μεγάλου ύψους της απαίτησης, ενώ ο εναγόμενος είχε τη δυνατότητα, αν δεν πίστευε στα συμφωνηθέντα, είτε να αναθέσει την υπόθεση σε άλλο δικηγόρο, με τους όρους που είχε προτείνει στον ενάγοντα, είτε να αναθέσει την υπόθεση σε μερικούς μόνο ή σε έναν από τους τέσσερις δικηγόρους στους οποίους είχε αναθέσει τις επίδικες υποθέσεις<cite> Ολομ. ΑΠ 33/2005</cite>.</li></ul>

Η αγωγή δικηγορικής αμοιβής δεν είναι καταχρηστική, από μόνο το γεγονός ότι ο δικηγόρος γνώριζε περί πίνακα αμοιβών που διατηρούσε ο εντολέας του και δεν εναντιώθηκε ρητά σε αμοιβές μικρότερες των νομίμων<cite> ΑΠ 1038/2005</cite>.

Η αγωγή δικηγορικής αμοιβής δεν είναι καταχρηστική, από μόνο το γεγονός ότι ο δικηγόρος δεν ενημέρωσε τον εντολέα του ότι θα διεκδικήσει αργότερα τις νόμιμες αμοιβές, έτσι ώστε ο εντολέας να έχει τη δυνατότητα να στραφεί σε δικηγόρο που θα λάβει μικρότερες των νομίμων αμοιβές<cite> ΑΠ 1038/2005</cite>.

Η αγωγή δικηγορικής αμοιβής δεν είναι καταχρηστική, αν ο δικηγόρος αιτείται το ελάχιστο όριο της αμοιβής του<cite> ΑΠ 34/2005</cite>.
Και αυτό, ακόμη και αν η οικονομική κατάσταση του οφειλέτη της αμοιβής κινδυνεύει να διαταραχθεί ή να επιδεινωθεί από την άσκηση όμοιων αξιώσεων από άλλους δικαιούχους<cite> ΑΠ 34/2005</cite>.

Η αγωγή δικηγορικής αμοιβής δεν είναι καταχρηστική, από μόνο το γεγονός ότι ο δικηγόρος είχε συμφωνία με τον πελάτη περί χρονοχρέωσης σε άλλες υποθέσεις του πελάτη<cite> ΑΠ 869/2003</cite>.

Κατά μια άποψη, η αγωγή δικηγορικής αμοιβής δεν είναι καταχρηστική, από μόνο το γεγονός ότι ο δικηγόρος συνέταξε λίστα με αμοιβές που του οφείλονται, και δεν επιφυλάχθηκε περί άλλων αμοιβών του, καθώς τα γεγονότα αυτά δεν δημιουργούν στον μέσο συναλλασσόμενο την πεποίθηση ότι ο δικηγόρος δεν θέλει άλλη αμοιβή<cite> 3827/2008 Εφ.Αθηνών</cite>.

Κατά μια άποψη, η αγωγή δικηγορικής αμοιβής δεν είναι καταχρηστική, από μόνο το γεγονός ότι ο δικηγόρος αδράνησε επί μακρά χρονική περίοδο (7,5 χρόνια) να ζητήσει την αμοιβή του<cite> ΑΠ 337/2008</cite><cite> 712/2008 Εφ.Πατρών</cite>.
</main>

  <footer role="contentinfo"><small>© Greek Law</small></footer>
</body>
</html>
