<html lang="el">
<head>
  <meta charset="utf-8">
  <title>Μικροδιαφορές</title>
  <meta name="description"      content="Κερδίστε τη μικροδιαφορά, με ασπίδα τη νομολογία">
  <meta name="robots"           content="archive, follow, index, snippet">
  <meta name="viewport"         content="initial-scale = 1">
  <meta name="format-detection" content="telephone = no">
  <link rel="stylesheet"        href="./stylesheets/greeklaw.css">
  <script async                 src="./javascripts/nav.js"></script>
</head>
<body>
  <header><a href="./">Greek Law</a></header>
  <nav role="navigation"></nav>
  
<main role="main">
<h1>Μικροδιαφορές</h1>
<h2>Αντικείμενο αγωγής μικροδιαφοράς</h2>
<ul>Η υπόθεση μπορεί να αποτελέσει μικροδιαφορά
<li>αν το αντικείμενο της διαφοράς υπάγεται στο ειρηνοδικείο<cite> αρ.466 παρ.1 ΚΠολΔ</cite>, και</li>
<li>αν το αντικείμενο της διαφοράς αφορά απαιτήσεις ή δικαιώματα πάνω σε κινητά πράγματα ή τη νομή κινητών πραγμάτων<cite> αρ.466 παρ.1 ΚΠολΔ</cite>, και
<li>αν το ύψος του αντικειμένου της διαφοράς δεν είναι πάνω από 5.000 €<cite> αρ.466 παρ.1 ΚΠολΔ</cite>.</li></ul>

Αν ο ενάγων δηλώσει ότι δέχεται προς ικανοποίησή του, αντί για το αντικείμενο που ζητά με την αγωγή, χρηματικό ποσό όχι μεγαλύτερο από 5.000 €, η αξία του αντικειμένου της διαφοράς μπορεί να υπερβαίνει και τις 5.000 €<cite> αρ.466 παρ.2 εδ.1 ΚΠολΔ</cite>.
Στην περίπτωση αυτή διατάσσεται διαζευκτικά είτε η καταβολή του αντικειμένου που ζητείται με την αγωγή είτε η καταβολή της αποτίμησής του κατά την απόφαση του ειρηνοδίκη<cite> αρ.466 παρ.2 εδ.2 ΚΠολΔ</cite>.

Στις εργατικές διαφορές<cite> αρ.663 ΚΠολΔ</cite><cite> αρ.666 παρ.3 ΚΠολΔ</cite> και στις διαφορές από πιστωτικούς τίτλους<cite> αρ.635 ΚΠολΔ</cite><cite> αρ.642 ΚΠολΔ</cite> δεν εφαρμόζονται οι διατάξεις των μικροδιαφορών.
Ωστόσο, ο δικαστής μπορεί να εκδικάσει αγωγή που εισάχθηκε με την διαδικασία των μικροδιαφορών, παρότι η υπόθεση είναι κατ' ουσία εργατική, και είτε να παραπέμψει την εκδίκασή της σε άλλη δικάσιμο με την διαδικασία των εργατικών διαφορών είτε να κρίνει την αγωγή επί της ουσίας, εφαρμόζοντας ο ίδιος τις διατάξεις των εργατικών διαφορών.

<h2>Άσκηση αγωγής και σώρευση αιτημάτων</h2>
Η αγωγή μικροδιαφοράς ασκείται μόνο εγγράφως<cite> αρ.468 παρ.1 εδ.1 ΚΠολΔ</cite>.

Οι αγωγές μικροδιαφοράς, μέχρι 31-12-2015, μπορούσαν να ασκηθούν και προφορικά ενώπιον του ειρηνοδίκη, με σύνταξη έκθεσης<cite> αρ.468 παρ.1 εδ.1 ΚΠολΔ</cite>.

Στην αγωγή αναφέρονται και τα μέσα για την απόδειξη των στοιχείων του δικογράφου<cite> αρ.468 παρ.1 ΚΠολΔ</cite>.
Αν ο ενάγων έχει περισσότερες απαιτήσεις κατά του εναγομένου, και αν οι απαιτήσεις του δεν εξαρτώνται από αίρεση ή προθεσμία, και αν το σύνολο των απαιτήσεων δεν υπερβαίνει τα 5.000 €, και αν ο ενάγων δεν σωρεύσει στην ίδια αγωγή τις απαιτήσεις του αυτές κατά του εναγομένου, τότε οι δαπάνες έκδοσης απόφασης, εκτός της πρώτης, βαρύνουν τον ενάγοντα<cite> αρ.467 ΚΠολΔ</cite>.

<h2>Επίδοση απόφασης μικροδιαφορών και κλήτευση μαρτύρων</h2>
Ο ειρηνοδίκης γράφει πάνω στην αγωγή την ημέρα και ώρα της συζήτησης και διατάζει να επιδοθεί αντίγραφο στον εναγόμενο<cite> αρ.468 παρ.2 ΚΠολΔ</cite>.
Η επίδοση πρέπει να γίνει τουλάχιστον 10 μέρες πριν τη δικάσιμο ή, αν ο εναγόμενος ή κάποιος ομόδικός του είναι κάτοικος εξωτερικού ή αγνώστου διαμονής, 30 μέρες πριν τη δικάσιμο<cite> αρ.468 παρ.2 ΚΠολΔ</cite>.

Αν ο ενάγων δηλώσει ότι δεν αναλαμβάνει να προσαγάγει τους μάρτυρές του και ζητά να κλητευθούν, ο ειρηνοδίκης καλεί τους μάρτυρες του ενάγοντος τρεις τουλάχιστον μέρες πριν τη δικάσιμο<cite> αρ.468 παρ.3 εδ.2 υποεδ.1 ΚΠολΔ</cite>.
Το ίδιο μπορεί να κάνει και για τον εναγόμενο μετά από προφορική αίτηση του εναγομένου<cite> αρ.468 παρ.3 εδ.2 υποεδ.2 ΚΠολΔ</cite>.
Στην περίπτωση αυτή, εκείνος που ζητά την επίδοση προκαταβάλλει στη γραμματεία του ειρηνοδικείου τα έξοδα των επιδόσεων<cite> αρ.468 παρ.4 ΚΠολΔ</cite>.
Τα έξοδα αποδίδονται στο όργανο που κάνει την επίδοση<cite> αρ.468 παρ.4 ΚΠολΔ</cite>.

<h2>Ερημοδικία και εκπροσώπηση</h2>
Αν δεν εμφανιστεί κανένας διάδικος κατά την εκφώνηση της υπόθεσης, η συζήτηση ματαιώνεται<cite> αρ.469 παρ.1 εδ.1 ΚΠολΔ</cite>.
Αν απουσιάζει κάποιος μόνο από τους διαδίκους, η συζήτηση προχωρά χωρίς αυτόν<cite> αρ.469 παρ.1 εδ.2 ΚΠολΔ</cite>.
Οι ισχυρισμοί του ενάγοντος δεν θεωρούνται ομολογημένοι από τον εναγόμενο από μόνη την ερημοδικία του εναγομένου<cite> αρ.469 παρ.1 εδ.2 ΚΠολΔ</cite><cite> αρ.271 παρ.3 ΚΠολΔ</cite>.
Αν η συζήτηση γίνεται με επιμέλεια του ενάγοντος, και αν αυτός δεν λάβει μέρος κανονικά στη δίκη, το δικαστήριο δεν απορρίπτει την αγωγή από μόνο τον λόγο αυτό<cite> αρ.469 παρ.1 εδ.2 ΚΠολΔ</cite><cite> αρ.272 παρ.1 ΚΠολΔ</cite>.
Αν η συζήτηση γίνεται με επιμέλεια του εναγομένου, ή εκείνου που άσκησε κύρια παρέμβαση ή πρόσθετη παρέμβαση, και αν ο ενάγων ερημοδικήσει, τότε το δικαστήριο δεν απορρίπτει την αγωγή από μόνο τον λόγο αυτό<cite> αρ.469 παρ.1 εδ.2 ΚΠολΔ</cite><cite> αρ.272 παρ.2 ΚΠολΔ</cite>.

Αν κάποιος διάδικος δικαστεί ερήμην σε υπόθεση μικροδιαφοράς, η απόφαση μπορεί να προσβληθεί με ανακοπή ερημοδικίας μόνο αν ο διάδικος δεν κλητεύθηκε, ή αν δεν κλητεύθηκε νόμιμα, ή αν δεν κλητεύθηκε εμπρόθεσμα, ή αν συντρέχει λόγος ανώτερης βίας<cite> αρ.469 παρ.1 εδ.3 ΚΠολΔ</cite>. 

Για παραστάσεις ενώπιον δικαστηρίων μέχρι 31-12-2015, ο διάδικος μπορεί να αντιπροσωπευθεί νόμιμα από τη σύζυγο, ανιόντες, κατιόντες, συγγενείς δευτέρου βαθμού εξ αίματος ή εξ αγχιστείας και έμμισθους υπαλλήλους του<cite> αρ.472 παρ.1 εδ.1 ΚΠολΔ</cite>.
Για παραστάσεις ενώπιον δικαστηρίων μέχρι 31-12-2015, ο σύζυγος θεωρείται πάντα πληρεξούσιος και μπορεί να διορίσει και άλλους πληρεξούσιους<cite> αρ.472 παρ.1 εδ.2 ΚΠολΔ</cite>.
Η εκτέλεση της εντολής δεν δημιουργεί δικαίωμα αμοιβής<cite> αρ.472 παρ.3 ΚΠολΔ</cite><cite> αρ.472 παρ.1 ΚΠολΔ</cite>.
Αν ο εντολέας είναι αγράμματος, το έγγραφο της πληρεξουσιότητας υπογράφεται με εντολή του από τον ιερέα, τον δάσκαλο, τον αστυνόμο, τον δήμαρχο ή τον πρόεδρο της κοινότητας<cite> αρ.472 παρ.2 ΚΠολΔ</cite>.

<h2>Αποδεικτική διαδικασία</h2>
Οι διάδικοι καταθέτουν κατά τη συζήτηση τα αποδεικτικά τους έγγραφα, τα οποία αναλαμβάνουν μετά την έκδοση της απόφασης<cite> αρ.468 παρ.3 εδ.1 ΚΠολΔ</cite>.
Οτιδήποτε προταθεί ή αποδειχθεί ως το τέλος της συζήτησης της μικροδιαφοράς θεωρείται ότι έχει προταθεί και αποδειχθεί εμπρόθεσμα<cite> αρ.470 εδ.2 ΚΠολΔ</cite>.

Ο ειρηνοδίκης μπορεί να αποκλίνει από τις δικονομικές διατάξεις<cite> αρ.469 παρ.2 ΚΠολΔ</cite>.
Ο ειρηνοδίκης μπορεί να λάβει υπόψη του και αποδεικτικά μέσα που δεν πληρούν τους όρους του νόμου<cite> αρ.469 παρ.2 ΚΠολΔ</cite>.
Ο ειρηνοδίκης ακολουθεί κατά την κρίση του τη μέθοδο που οδηγεί ασφαλέστερα, γρηγορότερα, προσφορότερα και με τις λιγότερες δαπάνες στη διάγνωση της αλήθειας<cite> αρ.469 παρ.2 ΚΠολΔ</cite>.

<h2>Δημοσίευση απόφασης</h2>
Οι αποφάσεις δημοσιεύονται προφορικά, κατά κανόνα αμέσως μετά τη συζήτηση, ενώ διαρκεί η συνεδρίαση, πριν ο ειρηνοδίκης ασχοληθεί με άλλη υπόθεση<cite> αρ.471 παρ.1 ΚΠολΔ</cite>.
Αν βεβαιώνεται από τα πρακτικά ότι η δημοσίευση έγινε ενώ ήταν παρόντες οι διάδικοι, ή οι νόμιμοι αντιπρόσωποί τους που διεξάγουν τη δίκη, ή οι δικαστικοί πληρεξούσιοί τους, η απόφαση δεν επιδίδεται<cite> αρ.471 παρ.2 ΚΠολΔ</cite>.

<h2>Αίτημα προσωρινής εκτελεστότητας</h2>
Αν ο εναγόμενος παρίσταται στη συζήτηση της υπόθεσης μικροδιαφοράς, ο ενάγων δεν χρειάζεται να ζητήσει από το δικαστήριο να κηρυχθεί η απόφαση προσωρινά εκτελεστή. Το σχετικό αίτημα είναι αλυσιτελές, καθότι η απόφαση είναι ήδη εκτελεστή ως τελεσίδικη (έφεση και ανακοπή ερημοδικίας δεν επιτρέπονται).

Κατά μια άποψη, αν ο εναγόμενος δεν παραστεί στη συζήτηση της υπόθεσης μικροδιαφοράς, ο ενάγων δεν οφείλει να αιτηθεί την κήρυξη της απόφασης ως προσωρινά εκτελεστής<cite> 4832/2001 Ειρ.Αθήνας</cite> γιατί η προθεσμία προς άσκηση ανακοπής ερημοδικίας δεν αναστέλει την εκτελεστότητα της απόφασης, άρα αυτή είναι ήδη τελεσίδικη και εκτελεστή.
Κατ' άλλη άποψη, αν ο εναγόμενος δεν παραστεί στη συζήτηση της υπόθεσης μικροδιαφοράς, ο ενάγων οφείλει να αιτηθεί την κήρυξη της απόφασης προσωρινά εκτελεστής<cite> 14/2009 Ειρ.Καβάλας</cite> γιατί η προθεσμία προς άσκηση ανακοπής ερημοδικίας αναστέλει την εκτελεστότητα της απόφασης.
</main>

  <footer role="contentinfo"><small>© Greek Law</small></footer>
</body>
</html>
