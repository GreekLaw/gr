<!doctype html>
<html lang="el">
<head>
  <meta charset="utf-8">
  <title>Καταχρηστική άσκηση δικαιώματος</title>
  <meta name="description"      content="Κερδίστε τη δίκη περί καταχρηστικής άσκησης δικαιώματος, με ασπίδα τη νομολογία">
  <meta name="robots"           content="archive, follow, index, snippet">
  <meta name="viewport"         content="initial-scale = 1">
  <meta name="format-detection" content="telephone = no">
  <link rel="stylesheet"        href="./stylesheets/greeklaw.css">
  <script async                 src="./javascripts/nav.js"></script>
</head>
<body>
  <header><a href="./">Greek Law</a></header>
  <nav role="navigation"></nav>

<main role="main">
<h1>Ένσταση καταχρηστικής άσκησης δικαιώματος</h1>
Το δικαίωμα ασκείται καταχρηστικά όταν από την προηγούμενη συμπεριφορά του δικαιούχου, ή από την πραγματική κατάσταση που διαμορφώθηκε, ή από τις περιστάσεις που μεσολάβησαν, χωρίς κατά νόμο να εμποδίζουν τη γέννηση ή να επάγονται την απόσβεση του δικαιώματος<cite> ΑΠ 568/2014</cite>, η εκ των υστέρων άσκηση του δικαιώματος έρχεται σε προφανή αντίθεση προς την ευθύτητα και εντιμότητα, οι οποίες πρέπει να κρατούν στις συναλλαγές, ή προς τα επιβαλλόμενα χρηστά συναλλακτικά ήθη, ή προς τον κοινωνικό ή οικονομικό σκοπό του δικαιώματος, έτσι ώστε η ενάσκηση του δικαιώματος αυτού να προσκρούει στις περί δικαίου και ηθικής αντιλήψεις του μέσου κοινωνικού ανθρώπου<cite> Ολομέλεια ΑΠ 33/2005</cite><cite> ΑΠ 638/2012</cite><cite> άρ.281 ΑΚ</cite>.

Για να θεωρηθεί η άσκηση του δικαιώματος καταχρηστική, θα πρέπει η προφανής υπέρβαση των διαγραφόμενων ορίων που επιβάλλουν η καλή πίστη ή τα χρηστά ήθη ή ο οικονομικός ή ο κοινωνικός σκοπός του δικαιώματος, δηλαδή καθαρά αντικειμενικά κριτήρια, να προκύπτει από την προηγηθείσα συμπεριφορά του δικαιούχου ή από την πραγματική κατάσταση που δημιουργήθηκε ή τις περιστάσεις που μεσολάβησαν από άλλα περιστατικά, που καθιστούν μη ανεκτή την άσκησή του, κατά τις περί δικαίου και ηθικής αντιλήψεις του μέσου κοινωνικού προσώπου<cite> ΑΠ 2143/2007 σκέψ.II</cite>.

Για να είναι πλήρης και παραδεκτή η ένσταση καταχρηστικής άσκησης δικαιώματος<cite> άρ.262 παρ.1 ΚΠολΔ</cite>, πρέπει, κατά την πρώτη συζήτηση της υπόθεσης στον πρώτο βαθμό<cite> ΑΠ 638/2012</cite><cite> ΑΠ 2102/2007</cite>,<ul>
<li>ο ενιστάμενος να προβάλει τα πραγματικά περιστατικά που συγκροτούν την κατάχρηση δικαιώματος<cite> ΑΠ 638/2012</cite><cite> ΑΠ 2102/2007</cite>, και</li>
<li>ο ενιστάμενος να επικαλεστεί το γεγονός ότι τα περιστατικά αυτά καθιστούν καταχρηστική την άσκηση του δικαιώματος<cite> ΑΠ 638/2012</cite><cite> ΑΠ 2102/2007</cite>, και</li>
<li>ο ενιστάμενος να διατυπώσει αίτημα απόρριψης της αγωγής, με την οποία ασκείται το δικαίωμα, για την αιτία αυτή<cite> ΑΠ 638/2012</cite><cite> ΑΠ 2102/2007</cite>.</li></ul>

Για να είναι παραδεκτή η πρόταση του ισχυρισμού περί καταχρηστικής άσκησης δικαιώματος, ο εναγόμενος πρέπει να προβεί σε<ul>
<li>προβολή με επάρκεια των ισχυρισμών που στηρίζουν την κατάχρηση του δικαιώματος, κατά την πρώτη συζήτηση στον πρώτο βαθμό<cite> ΑΠ 1541/2008</cite>, και</li>
<li>επίκληση της καταχρήσεως που προκύπτει από τα περιστατικά αυτά<cite> ΑΠ 1541/2008</cite>, και</li>
<li>προβολή αιτήματος απόρριψης της αγωγής για την αιτία αυτή<cite> ΑΠ 1541/2008</cite>.</li></ul>

Αν τα παραπάνω δεν προβληθούν κατά την πρώτη συζήτηση στον πρώτο βαθμό, πέραν των εξαιρέσεων του άρ.269 παρ.2 ΚΠολΔ και άρ.527 ΚΠολΔ, η ένσταση είναι απαράδεκτη και απορριπτέα<cite> ΑΠ 1447/2010</cite>.
Αν τα παραπάνω προβληθούν πρώτη φορά σε μεταγενέστερη της πρώτης συζήτησης, ή το πρώτον στο Εφετείο, πέραν των εξαιρέσεων του άρ.269 παρ.2 ΚΠολΔ και άρ.527 ΚΠολΔ, η ένσταση είναι απαράδεκτη και απορριπτέα<cite> ΑΠ 2102/2007</cite>.

Αν η καταχρηστική άσκηση του δικαιώματος προβληθεί για πρώτη φορά στο Εφετείο, η ένσταση απορρίπτεται ως απαράδεκτη<cite> Ολομέλεια ΑΠ 472/1983</cite>, εκτός αν ισχύουν οι προϋποθέσεις του άρ.527 ΚΠολΔ<cite> ΑΠ 128/2008</cite>.

Αν ο αυτοτελής ισχυρισμός αποδεικνύεται εγγράφως ή με δικαστική ομολογία, επιτρέπεται κατ' εξαίρεση, η βραδεία προβολή του στον δεύτερο βαθμό<cite> άρ.269 παρ.2 περ.γ ΚΠολΔ</cite>.
Η εγγράφως ή με δικαστική ομολογία απόδειξη πρέπει να περιλαμβάνει το σύνολο των προβαλλόμενων, ουσιωδών περιστατικών του ισχυρισμού, έτσι ώστε να καταλείπεται μόνο η υπαγωγή αυτών, καταφατικά ή αποφατικά, στον εφαρμοστέο κανόνα δικαίου, χωρίς καμία ανάγκη ουσιαστικής έρευνας<cite> ΑΠ 1337/2014</cite>.
Αν μόνο ορισμένα από τα κρίσιμα περιστατικά, και όχι όλα, αποδεικνύονται εγγράφως ή με δικαστική ομολογία, η εξαίρεση δεν είναι δυνατό να ισχύσει, γιατί για τα υπόλοιπα θα πρέπει να διεξαχθεί απόδειξη με άλλα αποδεικτικά μέσα<cite> ΑΠ 1337/2014</cite>.

Αν η καταχρηστικότητα της άσκησης του δικαιώματος στηρίζεται σε περισσότερα πραγματικά περιστατικά, πρέπει να γίνεται επίκληση καθενός από τα πραγματικά περιστατικά, διαφορετικά η ένσταση είναι απαράδεκτη<cite> ΑΠ 1703/2008</cite>. 

Αν στην ένσταση δεν εκτίθενται τα πραγματικά περιστατικά που απαρτίζουν την ιστορική βάση της ένστασης και συγκροτούν την κατάχρηση δικαιώματος, η ένσταση είναι αόριστη<cite> ΑΠ 638/2012</cite>.
Αν η ένσταση γίνει δεκτή παρά την αοριστία της, ιδρύεται λόγος αναίρεσης<cite> ΑΠ 638/2012</cite><cite> άρ.559 περ.14 ΚΠοΛΔ</cite>.

Το αίτημα περί απόρριψης της αγωγής μπορεί να αναπληρωθεί από το, περιεχόμενο κατά κανόνα στο τέλος των προτάσεων, γενικό αίτημα του ενιστάμενου ή αντενιστάμενου για παραδοχή όλων των ισχυρισμών του και τη απόρριψη της αγωγής ή της ένστασης ή της αντένστασης<cite> ΑΠ 1357/2010</cite><cite> ΑΠ 496/2007</cite>.

Κρίθηκε ότι η ένσταση καταχρηστικής άσκησης δικαιώματος ήταν αόριστη, επειδή ο ενιστάμενος δεν επικαλέστηκε συγκεκριμένα περιστατικά και συμπεριφορά του ενάγοντος, τα οποία να δημιούργησαν στον ενιστάμενο την εύλογη πεποίθηση ότι ο ενάγων δεν πρόκειται να ασκήσει το δικαίωμά του, όταν στη δίκη προβλήθηκε μόνο ότι οι διαταρακτικές της νομής ενέργειες του εναγομένου (τοποθέτηση φωτιστικών σωμάτων και παροχής νερού, στήριξη τοίχου του σε τοιχίο του ενάγοντος) έγιναν χωρίς αμφισβήτηση και υπό τα όμματα του ενάγοντος, ο οποίος δεν αντέλεξε, και ότι οι πράξεις του εναγομένου αυτές δεν διαταράσσουν την κυριότητα του ενάγοντος αλλά αντιθέτως αξιοποιούν το ακίνητο του ενάγοντος<cite> ΑΠ 638/2012</cite>.

Η κατάχρηση δικαιώματος, η οποία απαγορεύεται από το άρ.281 ΑΚ, συνιστά παράβαση νόμου, και άρα παράνομη πράξη<cite> ΑΠ Πλήρη.Ολομέλεια 16/2006</cite>. 
Αν συντρέχουν οι υπόλοιπες προϋποθέσεις της αδικοπραξίας, η κατάχρηση γεννά υποχρέωση προς αποζημίωση, κατ' άρ.914 ΑΚ<cite> ΑΠ Πλήρη.Ολομέλεια 16/2006</cite>.

Αν επήλθε ζημία στον άλλον, και υπήρχε υπαιτιότητα του ασκούντος το δικαίωμα, και η ζημία βρίσκεται σε αιτιώδη συνάφεια με την άσκηση του δικαιώματος, ο ασκήσας το δικαίωμα υποχρεούται σε αποζημίωση<cite> ΑΠ 2143/2007 σκέψ.II</cite><cite> άρ.914 ΑΚ</cite>.
Η ύπαρξη ή ανυπαρξία υπαιτιότητας στην κατάχρηση δικαιώματος κρίνεται από την ύπαρξη συνδέσμου μεταξύ της διαταραχής της κοινωνικής ισορροπίας που επήλθε από την άσκηση του δικαιώματος και του εσωτερικού κόσμου αυτού που άσκησε το δικαίωμα, δηλαδή του περιεχομένου της βούλησής του<cite> ΑΠ 2143/2007 σκέψ.II</cite>.

Για να είναι καταχρηστική η άσκηση του δικαιώματος δεν αρκεί καταρχήν μόνη η μακρόχρονη αδράνεια του δικαιούχου να ασκήσει το δικαίωμά του<cite> ΑΠ 207/2014</cite>.
Για να είναι καταχρηστική η άσκηση του δικαιώματος δεν αρκεί καταρχήν η καλόπιστη πεποίθηση του υπόχρεου ότι δεν υπάρχει το δικαίωμα κατ' αυτού<cite> ΑΠ 207/2014</cite>.
Για να είναι καταχρηστική η άσκηση του δικαιώματος δεν αρκεί καταρχήν η καλόπιστη πεποίθηση του υπόχρεου ότι δεν πρόκειται να ασκηθεί το δικαίωμα<cite> ΑΠ 207/2014</cite>.
Συνδυασμός των παραπάνω μπορεί να οδηγήσει σε καταχρηστική άσκηση του δικαιώματος, και ειδικά αν υπάρχει συνδρομή ειδικών περιστάσεων, αναγόμενων στη συμπεριφορά τόσο του δικαιούχου όσο και του υπόχρεου, μόνο όμως αν η συμπεριφορά του υπόχρεου τελεί σε αιτιώδη σχέση με την συμπεριφορά του δικαιούχου και δεν είναι άσχετη με αυτήν, ώστε η άσκηση του δικαιώματος να αποβαίνει αντίθετη στις περί δικαίου και ηθικής αντιλήψεις του μέσου κοινωνικού ανθρώπου<cite> ΑΠ 207/2014</cite>.

Μόνη η μακροχρόνια αδράνεια του δικαιούχου δεν αρκεί για να καταστήσει καταχρηστική τη μετέπειτα άσκηση του δικαιώματος, ακόμη και αν δημιούργησε στον οφειλέτη εύλογα την πεποίθηση ότι δεν υπάρχει το δικαίωμα ή ότι δεν πρόκειται πλέον να ασκηθεί<cite> ΑΠ 1724/2014</cite><cite> ΑΠ 613/2008</cite>.
Πέραν της μακρόχρονης αδράνειας πρέπει να συντρέχουν και ειδικές συνθήκες και περιστάσεις, προερχόμενες κυρίως από την προηγηθείσα συμπεριφορά του δικαιούχου και του οφειλέτη, ενόψει των οποίων και της αδράνειας του δικαιούχου, η επακολουθούσα άσκηση του δικαιώματος που τείνει σε ανατροπή της κατάστασης που δημιουργήθηκε υπό τις παραπάνω ειδικές συνθήκες και διατηρήθηκε επί μακρώ χρόνω, να εξέρχεται των ορίων που θέτονται με το άρ.281 ΑΚ<cite> ΑΠ 613/2008</cite>.
Στην περίπτωση αυτή δεν είναι απαραίτητο η επιχειρούμενη από τον δικαιούχο ανατροπή της κατάστασης να προκαλεί αφόρητες ή δυσβάσταχτες συνέπειες για τον οφειλέτη, αλλά αρκεί να έχει δυσμενείς απλώς επιπτώσεις στα συμφέροντά του<cite> ΑΠ 613/2008</cite><cite> Ολομέλεια ΑΠ 8/2001</cite>.
Γίνεται δηλαδή, σε τελική ανάλυση, στάθμιση των αντιτιθέμενων συμφερόντων των μερών και προκρίνονται εκείνα τα συμφέροντα τα οποία παρουσιάζουν τη μεγαλύτερη σπουδαιότητα για την κοινωνική τάξη και ευρυθμία<cite> ΑΠ 1321/2011</cite>.

Ειδικότερα επί μακράς αδράνειας του δικαιούχου υπάρχει καταχρηστική άσκηση δικαιώματος αν συντρέχουν πρόσθετα περιστατικά, αναγόμενα στον ίδιο χρόνο και στην όλη συμπεριφορά τόσο του δικαιούχου, όσο και εκείνου που αποκρούει το δικαίωμα, από τα οποία γεννάται στον υπόχρεο η πεποίθηση ότι το τελευταίο δεν πρόκειται να ασκηθεί κατ' αυτού, έτσι ώστε η επιδίωξη ανατροπής της κατάστασης που δημιουργήθηκε με τη μεταγενέστεση άσκησή του να συνεπάγεται επαχθείς για τον υπόχρεο επιπτώσεις<cite> ΑΠ 638/2012</cite><cite> ΑΠ 2102/2007</cite>.

Η διάρκεια της αδράνειας του δικαιούχου είναι άσχετη με τη συμπλήρωση ή όχι του χρόνου παραγραφής, η οποία αποτελεί ιδιαίτερο λόγο απόσβεσης του δικαιώματος και πρέπει να προβάλλεται ειδικώς<cite> ΑΠ 207/2014</cite>.

Η μελλοντική άσκηση και από τρίτους παρόμοιων αξιώσεων, στην περίπτωση που ευδοκιμήσει η επίδικη αξίωση, δεν συνιστά από μόνη της ειδικές περιστάσεις αναγκαίες για κατάχρηση δικαιώματος, γιατί η ενέργεια αυτή αφορά αποκλειστικά στις συνέπεις που μπορεί να έχει για τον οφειλέτη η ικανοποίηση του ήδη ασκηθέντος δικαιώματος και δεν συνδέεται με τη συμπεριφορά του δικαιούχου και του οφειλέτη, η οποία προηγήθηκε της άσκησης του δικαιώματος<cite> ΑΠ 613/2008</cite>.
Αν όμως συντρέχουν ειδικές περιστάσεις, προερχόμενες από τη συμπεριφορά του δικαιούχου και του οφειλέτη, οι ενέργεις των τρίτων, οι οποίοι έχουν ήδη ασκήσει ή αναμένεται βασίμως ότι θα ασκήσουν όμοιες αξιώσεις, μπορούν να ληφθούν υπόψη για την εκτίμηση επαχθών συνεπειών που θα έχει για τον οφειλέτη η ικανοποίηση της ένδικης αξίωσης, ιδίως στις περιστάσεις που κρίνεται ότι η ικανοποίηση μόνο της επίδικης αξίωσης δεν θα έχει δυσμενείς επιπτώσεις στα συμφέροντα του οφειλέτη<cite> ΑΠ 613/2008</cite>.

Η κατάχρηση δικαιώματος αφορά την άσκηση ιδιωτικών δικαιωμάτων και δεν γίνεται δεκτή στο δημόσιο δίκαιο<cite> ΣτΕ 858/2000</cite><cite> ΣτΕ 3458/2000</cite>.

Η ένσταση καταχρηστικής άσκησης δικαιώματος είναι μη νόμιμη, αν με την ίδια ένσταση, κατά την οποία προβάλλεται ότι το δικαίωμα ασκήθηκε μεν, αλλά καταχρηστικά, προβάλλονται περιστατικά που αμφισβητούν το ότι ασκήθηκε το δικαίωμα<cite> ΑΠ 769/2015</cite>.
Ο διάδικος που προτείνει ένσταση φέρει και το βάρος της απόδειξης των σχετικών ισχυρισμών του<cite> ΑΠ 90/2005</cite><cite> άρ.338 παρ.1 ΚΠολΔ</cite>.

Για να είναι καταχρηστική η άσκηση δικαιώματος, πρέπει να έχει γεννηθεί το δικαίωμα.
Αν ο διάδικος ισχυριστεί ότι το δικαίωμα ασκείται καταχρηστικά, και συνυποβάλλει ισχυρισμό ότι δεν γεννήθηκε ποτέ το δικαίωμα, οι δύο αυτοί ισχυρισμοί είναι αντιφατικοί<cite> ΑΠ 1405/2009</cite>.

Η προβολή αντιφατικών πραγματικών περιστατικών αντιβαίνει στο καθήκον αληθείας, και μπορεί να επιβληθεί ποινή ακόμη και αυτεπαγγέλτως από το δικαστήριο<cite> 687/2013 Ειρ.Χανίων</cite>.
Για την επιβολή της ποινής απαιτείται εν γνώσει επιχείρηση της παράβασης, και δεν αρκεί ο ενδεχόμενος δόλος ούτε η βαριά αμέλεια<cite> ΑΠ 844/2008</cite><cite> 687/2013 Ειρ.Χανίων</cite>.

Βαριά είναι η αμέλεια όταν η απόκλιση από τη συμπεριφορά του μέσου συνετού και επιμελούς ανθρώπου είναι σημαντική, ασυνήθης, ιδιαιτέρως μεγάλη και φανερώνει πλήρη αδιαφορία του δράστη προς τα αγαθά των άλλων<cite> ΑΠ 1892/2014</cite>.

Η διάταξη περί καταχρηστικής άσκησης δικαιώματος έχει έντονο χαρακτήρα δημόσιας τάξης<cite> ΑΠ 823/2010</cite><cite> άρ.281 ΑΚ</cite>.

Η διάταξη περί καταχρηστικής άσκησης δικαιώματος εφαρμόζεται και επί δικαιωμάτων που απορρέουν από άλλες, επίσης δημόσιας τάξεως, διατάξεις<cite> Ολομέλεια ΑΠ 33/2005</cite><cite> ΑΠ 823/2010</cite>.

Η πραγμάτωση της απαίτησης του δανειστή μέσω αναγκαστικής εκτέλεσης αποτελεί άσκηση ουσιαστικού δικαιώματος που ανήκει στο δημόσιο δίκαιο<cite> Ολομέλεια ΑΠ 49/2005</cite><cite> ΑΠ 2143/2007 σκέψ.I</cite><cite> άρ.281 ΑΚ</cite><cite> άρ.116 ΚΠολΔ</cite><cite> άρ.933 ΚΠολΔ</cite><cite> άρ.20 παρ.1 Συντάγματος</cite><cite> άρ.25 παρ.3 Συντάγματος</cite>.

Η αντίθεση της διαδικασίας της αναγκαστικής εκτέλεσης στα αντικειμενικά όρια του άρ.281 ΑΚ και η εντεύθεν ακυρότητα της εκτέλεσης μπορεί να αποτελέσει λόγο ανακοπής του άρ.933 ΚΠολΔ<cite> Ολομέλεια ΑΠ 49/2005</cite><cite> ΑΠ 2143/2007 σκέψ.I</cite><cite> άρ.933 ΚΠολΔ</cite><cite> άρ.281 ΑΚ</cite>.

Αν η αντίθεση της διαδικασίας της αναγκαστικής εκτέλεσης στα αντικειμενικά όρια του άρ.281 ΑΚ αναφέρεται στην εγκυρότητα του ίδιου του εκτελεστού τίτλου, συνιστά ουσιαστικό ελάττωμά του, με την επιδίωξη εκτέλεσης δια τίτλου τυπικώς μεν έγκυρου, ο οποίος όμως επιτεύχθηκε αντίθετα προς το άρ.281 ΑΚ<cite> Ολομέλεια ΑΠ 49/2005</cite><cite> ΑΠ 2143/2007 σκέψ.I</cite><cite> άρ.281 ΑΚ</cite>.

<h2>Άμεση απόδειξη</h2>
Στις δίκες περί την εκτέλεση, αν ο ισχυρισμός περί καταχρηστικής άσκησης δικαιώματος δεν αποδεικνύεται με έγγραφα ή δικαστική ομολογία, είναι απαράδεκτος<cite> Ολομέλεια ΑΠ 49/2005</cite><cite> Ολομέλεια ΑΠ 10/1993</cite><cite> άρ.933 παρ.4 ΚΠολΔ</cite>.

Η ένσταση καταχρηστικής άσκησης δικαιώματος είναι παρακωλυτική ένσταση, κατά το ουσιαστικό δίκαιο<cite> Ολομέλεια ΑΠ 49/2005</cite><cite> Ολομέλεια ΑΠ 10/1993</cite><cite> ΑΠ 2143/2007 σκέψ.I</cite><cite> άρ.281 ΑΚ</cite>.

Η ένσταση καταχρηστικής άσκησης δικαιώματος δεν αναιρεί μεν το δικαίωμα και την απαίτηση που προέρχεται από αυτό, αποκλείει όμως την ικανοποίησή της<cite> Ολομέλεια ΑΠ 10/1993</cite>.

Στις δίκες περί την εκτέλεση οι αποσβεστικές, κατά το ουσιαστικό δίκαιο, ενστάσεις πρέπει να αποδεικνύονται αμέσως<cite> Ολομέλεια ΑΠ 49/2005</cite><cite> Ολομέλεια ΑΠ 10/1993</cite><cite> ΑΠ 2143/2007 σκέψ.I</cite><cite> άρ.933 παρ.4 ΚΠολΔ</cite>.

Στις δίκες περί την εκτέλεση και οι παρακωλυτικές, κατά το ουσιαστικό δίκαιο, ενστάσεις πρέπει να αποδεικνύονται αμέσως<cite> Ολομέλεια ΑΠ 49/2005</cite><cite> Ολομέλεια ΑΠ 10/1993</cite><cite> ΑΠ 2143/2007 σκέψ.I</cite><cite> άρ.933 παρ.4 ΚΠολΔ</cite>.

Ως άμεση απόδειξη θεωρείται η απόδειξη με έγγραφα ή δικαστική ομολογία<cite> Ολομέλεια ΑΠ 10/1993</cite><cite> άρ.933 παρ.4 ΚΠολΔ</cite>.

<h3>Αγωγή αδικοπραξίας ή αδικαιολόγητου πλουτισμού</h3>
Αν υπάρχουν ισχυρισμοί που αφορούν την ουσία της απαίτησης, όπως λόγω ανυπαρξίας ή απόσβεσης ή ακυρότητας της απαίτησης κατά το ουσιαστικό δίκαιο, και συντρέχουν οι προϋποθέσεις του άρ.914 ΑΚ ή του άρ.919 ΑΚ, ο φερόμενος ως οφειλέτης της απαίτησης μπορεί να προβάλει τους ισχυρισμούς του με αγωγή αποζημιωτικού χαρακτήρα, ή, επιβοηθητικά, κατά τον αδικαιολόγητο πλουτισμό<cite> Ολομέλεια ΑΠ 49/2005</cite><cite> ΑΠ 2143/2007</cite><cite> άρ.914 ΑΚ</cite><cite> άρ.919 ΑΚ</cite><cite> άρ.904 ΑΚ</cite>.

Για τη θεμελίωση αξίωσης προς αποζημίωση ή και προς χρηματική ικανοποίηση λόγω ηθικής βλάβης συνεπεία αδικοπραξίας απαιτεί να συντρέχουν οι εξής προϋποθέσεις:<ul>
<li>πράξη ή παράλειψη του δράστη, η οποία είναι παράνομη, δηλαδή αντίκειται σε απαγορευτικό ή επιτακτικό κανόνα δικαίου που απονέμει δικαίωμα ή προστατεύει συγκεκριμένο συμφέρον του ζημιωθέντος<cite> ΑΠ 2049/2014</cite><cite> ΑΠ 2099/2017</cite>, και</li>
<li>η πράξη ή παράλειψη να είναι υπαίτια, δηλαδή να οφείλεται σε δόλο ή αμέλεια του δράστη, ακόμη και ελαφρά<cite> ΑΠ 2049/2014</cite><cite> ΑΠ 2099/2017</cite>, και</li>
<li>ζημία περιουσιακή ή μη (ηθική βλάβη)<cite> ΑΠ 2049/2014</cite><cite> ΑΠ 2099/2017</cite>, και</li>
<li>αιτιώδης συνάφεια μεταξύ της πράξης ή παράλειψης του δράστη και της περιουσιακής ζημίας ή της ηθικής βλάβης, που κρίνεται κατά τις διατάξεις των άρ.297 ΑΚ, άρ.298 ΑΚ και άρ.299 ΑΚ, και υφίσταται όταν η υπαίτια συμπεριφορά ήταν κατά τη συνήθη πορεία των πραγμάτων ικανή, με βάση αντικειμενικά κριτήρια, να επιφέρει το επιζήμιο αποτέλεσμα, και το επέφερε πράγματι στη συγκεκριμένη περίπτωση<cite> ΑΠ 2049/2014</cite><cite> ΑΠ 2099/2017</cite>.</li></ul>

Η έννοια της υπαιτιότητας (δόλου ή αμέλειας) είναι αόριστη νομική έννοια, και γι' αυτό η κρίση από το δικαστήριο της ουσίας περί της συνδρομής ή μη αυτής υπόκειται στον έλεγχο του Αρείου Πάγου<cite> ΑΠ 2049/2014</cite><cite> ΑΠ 2099/2017</cite>.

Η έννοια της αιτιώδους συνάφειας είναι αόριστη νομική έννοια, και γι' αυτό η κρίση από το δικαστήριο της ουσίας περί της συνδρομής ή μη αυτής υπόκειται στον έλεγχο του Αρείου Πάγου<cite> ΑΠ 2049/2014</cite><cite> ΑΠ 2099/2017</cite>.

Στο ζήτημα της αιτιώδους συνάφειας ο Άρειος Πάγος κρίνει το αν τα κυριαρχικώς διαπιστωθέντα από το δικαστήριο της ουσίας πραγματικά περιστατικά επιτρέπουν το συμπέρασμα ότι ορισμένο γεγονός μπορεί αντικειμενικά, σε συνδυασμό και με τα διδάγματα της κοινής πείρας, να θεωρηθεί ως πρόσφορη αιτία του ζημιογόνου (περιουσιακού ή ηθικού) αποτελέσματος που επήλθε<cite> ΑΠ 2049/2014</cite>.

Αν η ως άνω αγωγή είναι αδικοπραξίας, η παραγραφή είναι πενταετής, κατά τις διατάξεις περί <a href="./αδικοπραξία.html">αδικοπραξίας</a>, και αρχίζει από την εκδήλωση του ζημιογόνου γεγονότος και της γνώσης αυτού από τον ενάγοντα<cite> ΑΠ 2143/2007 σκέψ.III</cite>.

Αν η ως άνω αγωγή είναι αδικοπραξίας, η αξίωση της ως άνω αγωγής είναι ανεξάρτητη της κατ' άρ.940 παρ.3 ΚΠολΔ ειδικής αδικοπραξίας<cite> ΑΠ 2143/2007 σκέψ.III</cite>.

Αν ασκηθεί ανακοπή κατά της εκτέλεσης, και προβληθεί αποσβεστικός ή παρακωλυτικός της απαίτησης ισχυρισμός, και ο ισχυρισμός απορριφθεί ως απαράδεκτος λόγω μη άμεσης απόδειξης κατ' άρ.933 παρ.4 ΚΠολΔ, και ο ισχυρισμός αφορά την ουσία της απαίτησης, όπως λόγω ανυπαρξίας ή απόσβεσης ή ακυρότητας της απαίτησης κατά το ουσιαστικό δίκαιο, ο ισχυρισμός αυτός μπορεί να προβληθεί στην ως ανωτέρω δίκη χωρίς να αποκρούεται από το κατ' άρ.330 ΚΠολΔ δεδικασμένο, γιατί το κατ' άρ.330 ΚΠολΔ δεδικασμένο δεν καλύπτει, στην περίπτωση αυτή, την ουσία του απορριφθέντος ισχυρισμού<cite> Ολομέλεια ΑΠ 49/2005</cite><cite> ΑΠ 2143/2007 σκέψ.I</cite><cite> άρ.934 παρ.4 ΚΠολΔ</cite><cite> άρ.330 ΚΠολΔ</cite>.

Αν ασκηθεί ανακοπή κατά της εκτέλεσης, και προβληθεί αποσβεστικός ή παρακωλυτικός της απαίτησης ισχυρισμός, και ο ισχυρισμός απορριφθεί ως απαράδεκτος λόγω μη άμεσης απόδειξης κατ' άρ.933 παρ.4 ΚΠολΔ, το απορριπτικό δεδικασμένο εκτείνεται μόνο στο απαράδεκτο της προβολής του ισχυρισμού λόγω μη άμεσης απόδειξής του, και όχι στην ουσία του<cite> Ολομέλεια ΑΠ 49/2005</cite><cite> ΑΠ 2143/2007 σκέψ.I</cite><cite> άρ.933 παρ.4 ΚΠολΔ</cite><cite> άρ.20 παρ.1 Συντάγματος</cite><cite> άρ.6 παρ.1 ΕΣΔΑ</cite><cite> άρ.2 παρ.3 Διεθνούς Συμφώνου για τα Ατομικά και Πολιτικά Δικαιώματα</cite><cite> άρ.5 παρ.1 ΔΣΑΠΔ</cite><cite> άρ.5 παρ.2 ΔΣΑΠΔ</cite><cite> άρ.14 παρ.1 ΔΣΑΠΔ</cite>.

<h3>Αγωγή μετά από αμετάκλητη ακύρωση της αναγκαστικής εκτέλεσης κατ' άρ.940 παρ.3 ΚΠολΔ</h3>
Αν ακυρωθεί αμετάκλητα η αναγκαστική εκτέλεση, και συντρέχουν οι προϋποθέσεις του άρ.914 ΑΚ ή του άρ.919 ΑΚ, εκείνος κατά του οποίου έγινε η εκτέλεση έχει δικαίωμα να ζητήσει από εκείνον που την επέσπευσε αποζημίωση για τη ζημία του που επήλθε από την εκτέλεση<cite> άρ.940 παρ.3 ΚΠολΔ</cite>.

Προϋποθέσεις εφαρμογής της διάταξης του άρ.940 παρ.3 ΚΠολΔ είναι:<ul>
<li>επίσπευση αναγκαστικής εκτέλεσης, ανεξαρτήτως του είδους του τίτλου βάσει του οποίου επισπεύδεται αυτή<cite> ΑΠ 2049/2014</cite><cite> ΑΠ 2099/2017</cite>, και</li>
<li>πραγματοποίηση της επισπευδόμενης αναγκαστικής εκτέλεσης<cite> ΑΠ 2049/2014</cite><cite> ΑΠ 2099/2017</cite>, και</li>
<li>αμετάκλητη ακύρωση της πραγματοποιηθείσας αναγκαστικής εκτέλεσης μετά από άσκηση ανακοπής<cite> ΑΠ 2049/2014</cite><cite> ΑΠ 2099/2017</cite>, και</li>
<li>συνδρομή των προϋποθέσεων των άρ.914 ΑΚ ή άρ.919 ΑΚ<cite> ΑΠ 2049/2014</cite><cite> ΑΠ 2099/2017</cite>, και</li>
<li>ζημία του καθ' ου η εκτέλεση θετική ή αποθετική ή και μη περιουσιακή (ηθική βλάβη)<cite> ΑΠ 2049/2014</cite><cite> ΑΠ 2099/2017</cite>, και</li>
<li>αιτιώδης συνάφεια μεταξύ της ζημίας και της παράνομης εκτέλεσης<cite> ΑΠ 2049/2014</cite><cite> ΑΠ 2099/2017</cite>.</li></ul>

Η πραγματοποίηση της επισπευδόμενης αναγκαστικής εκτέλεσης ολοκληρώνεται με τον πλειστηριασμό και την κατακύρωση του εκπλειστηριασθέντος πράγματος<cite> ΑΠ 2049/2014</cite><cite> ΑΠ 2099/2017</cite>.

Αν ακυρωθεί μια πράξη της αναγκαστικής εκτέλεσης που προηγείται του πλειστηριασμού, και δεν πραγματοποιηθεί ο πλειστηριασμός, και ο καθ' ου η εκτέλεση υπέστη ζημία εξ αιτίας της ακυρωθείσας πράξης αυτής, ο καθ' ου η εκτέλεση μπορεί να θεμελιώσει αξίωση αποζημίωσης με αυτοτελή αγωγή υπό τις προϋποθέσεις του άρ.914 ΑΚ<cite> ΑΠ 2049/2014</cite>.

Η κατ' άρ.940 παρ.3 ΚΠολΔ αγωγή, αναγνωριστική ή καταψηφιστική, έχει ως αίτημα την αποζημίωση, ή, επιβοηθητικά, τον αδικαιολόγητο πλουτισμό<cite> Ολομέλεια ΑΠ 49/2005</cite><cite> ΑΠ 2143/2007 σκέψ.I</cite><cite> άρ.914 ΑΚ</cite><cite> άρ.904 ΑΚ</cite>.

Η διάταξη του άρ.940 παρ.3 ΚΠολΔ έχει εφαρμογή στην περίπτωση αμετάκλητης ακύρωσης όχι μόνον του συνόλου της πράξεως της εκτελεστικής διαδικασίας, αλλά και επί μέρους πράξεων<cite> ΑΠ 2207/2009</cite><cite> ΑΠ 1119/2011</cite>.

Αν ακυρωθεί μια μόνο πράξη της αναγκαστικής εκτέλεσης, η αποζημίωση περιορίζεται στη ζημία που τελεί σε αιτιώδη συνάφεια μόνο με την πράξη αυτή<cite> Ολομέλεια ΑΠ 49/2005</cite><cite> ΑΠ 2143/2007 σκέψ.I</cite>.

Η ως άνω δίκη δεν είναι περί την εκτέλεση, και δεν έχουν επ' αυτής εφαρμογή οι ειδικοί κανόνες των άρ.933 ΚΠολΔ, άρ.934 ΚΠολΔ και άρ.937 ΚΠολΔ<cite> Ολομέλεια ΑΠ 49/2005</cite><cite> ΑΠ 2143/2007 σκέψ.I</cite>.

Η παραγραφή της ως άνω αγωγής είναι πενταετής, και αρχίζει από την αμετάκλητη ακύρωση της αναγκαστικής εκτέλεσης, καθώς τότε μόνο είναι δυνατή η δικαστική επιδίωξή της<cite> ΑΠ 2143/2007 σκέψ.III</cite>.

Αν ασκηθεί ανακοπή κατά της εκτέλεσης, και προβληθεί αποσβεστικός ή παρακωλυτικός της απαίτησης ισχυρισμός, και ο ισχυρισμός απορριφθεί ως απαράδεκτος λόγω μη άμεσης απόδειξης κατ' άρ.933 παρ.4 ΚΠολΔ, ο ισχυρισμός αυτός μπορεί να προβληθεί στην ως ανωτέρω δίκη χωρίς να αποκρούεται από το κατ' άρ.330 ΚΠολΔ δεδικασμένο, γιατί το κατ' άρ.330 ΚΠολΔ δεδικασμένο δεν καλύπτει, στην περίπτωση αυτή, την ουσία του απορριφθέντος ισχυρισμού<cite> Ολομέλεια ΑΠ 49/2005</cite><cite> ΑΠ 2143/2007 σκέψ.I</cite><cite> άρ.940 παρ.3 ΚΠολΔ</cite>.

Αν ασκηθεί ανακοπή κατά της εκτέλεσης, και προβληθεί αποσβεστικός ή παρακωλυτικός της απαίτησης ισχυρισμός, και ο ισχυρισμός απορριφθεί ως απαράδεκτος λόγω μη άμεσης απόδειξης κατ' άρ.933 παρ.4 ΚΠολΔ, το απορριπτικό δεδικασμένο εκτείνεται μόνο στο απαράδεκτο της προβολής του ισχυρισμού λόγω μη άμεσης απόδειξής του, και όχι στην ουσία του<cite> Ολομέλεια ΑΠ 49/2005</cite><cite> ΑΠ 2143/2007 σκέψ.I</cite><cite> άρ.933 παρ.4 ΚΠολΔ</cite><cite> άρ.20 παρ.1 Συντάγματος</cite><cite> άρ.6 παρ.1 ΕΣΔΑ</cite><cite> άρ.2 παρ.3 Διεθνούς Συμφώνου για τα Ατομικά και Πολιτικά Δικαιώματα</cite><cite> άρ.5 παρ.1 ΔΣΑΠΔ</cite><cite> άρ.5 παρ.2 ΔΣΑΠΔ</cite><cite> άρ.14 παρ.1 ΔΣΑΠΔ</cite>.

Κατά μια άποψη, η διάταξη του άρ.940 παρ.3 ΚΠολΔ έχει εφαρμογή και σε περίπτωση εκούσιας συμμόρφωσης σε επισπευδόμενη αναγκαστική εκτέλεση, αφού και αυτή είναι συνεπεία εξαναγκασμού<cite> ΑΠ 305/2009</cite>.
Κατ' άλλη άποψη, αν επιδοθεί επιταγή προς πληρωμή στον καθ' ου η εκτέλεση, και οριστεί χρόνος εκπλειστηρίασης ακινήτου του καθ' ου, και ο καθ' ου καταβάλει το ποσό της επιταγής προς πληρωμή, και δεν επακολουθήσει πλειστηριασμός, και δεν κατακυρωθεί το ακίνητο, και η επιταγή προς πληρωμή ακυρωθεί αμετάκλητα, δεν έχει εφαρμογή η διάταξη του άρ.940 παρ.3 ΚΠολΔ<cite> ΑΠ 2049/2014</cite>.

Αν υπάρχει σύμβαση, μεταξύ εργοδότη - αγοραστή διαμερίσματος και εργολάβου - πωλητή με αντιπαροχή διαμερίσματος, ο εργολάβος να λάβει την τελευταία δόση του τιμήματος της αγοράς με τη αποπεράτωση του έργου, και δεν αποπερατωθεί το έργο, και ο εργολάβος επιδώσει επιταγή προς πληρωμή στον εργοδότη προς πληρωμή της τελευταίας δόσης της αμοιβής του, των τόκων και εξόδων, και ο εργοδότης καταβάλει όλο το ποσό της επιταγής προς πληρωμή, και η επιταγή προς πληρωμή ακυρωθεί, υπάρχει αιτιώδης σύνδεσμος μεταξύ της μεν καταβολής των τόκων επί του κεφαλαίου και των εξόδων και της δε προκληθείσας ζημίας από την ακυρωθείσα παράνομη και υπαίτια πράξη της επιταγής προς πληρωμή<cite> ΑΠ 2049/2014</cite>.
Στην περίπτωση αυτή, δεν υπάρχει αιτιώδης σύνδεσμος μεταξύ της καταβολής του κεφαλαίου της τελευταίας δόσης του τιμήματος της αγοράς που περιλαμβάνονταν στην επιταγή προς πληρωμή και της προκληθείσας ζημίας από την ακυρωθείσα επιταγή προς πληρωμή<cite> ΑΠ 2049/2014</cite>.
Στην περίπτωση αυτή, η ζημία του εργοδότη περιορίζεται στη ζημία του από την άκυρη επίδοση της επιταγής προς πληρωμή, στην οποία ζημία δεν περιλαμβάνεται και το υπόλοιπο του πιστωθέντος τιμήματος<cite> ΑΠ 2049/2014</cite>.
Στην περίπτωση αυτή, βάσει της μη εκπλήρωσης του συμβατικού όρου από τον οποίο εξαρτάται η καταβολή του ποσού, ο καθ' ου εργοδότης αποκτά αξίωση αποζημίωσης από τη συμβατική σχέση μεταξύ αυτού και του εργολάβου, συνιστάμενη στη δαπάνη για την αποπεράτωση του έργου<cite> ΑΠ 2049/2014</cite>.

<h3>Ανακοπή κατά της εκτέλεσης</h3>
Αν ασκηθεί ανακοπή κατά της εκτέλεσης, και δεν προβληθεί αποσβεστικός ή παρακωλυτικός της απαίτησης ισχυρισμός, γιατί δεν μπορούσε να αποδειχθεί με έγγραφα ή δικαστική ομολογία, παρότι είχε γεννηθεί κατά την άσκηση της ανακοπής, και ασκηθεί νέα ανακοπή κατά της εκτέλεσης, και ο ισχυρισμός μπορεί πλέον να αποδειχθεί με έγγραφα ή δικαστική ομολογία, ο ισχυρισμός μπορεί να προβληθεί προς κατ' ουσίαν έρευνα στη μεταγενέστερη δίκη που ανοίγεται με τη νέα ανακοπή, χωρίς να αποκρούεται από το δεδικασμένο κατ' άρ.933 παρ.4 ΚΠολΔ, κατ' άρ.330 ΚΠολΔ και κατ' άρ.935 ΚΠολΔ<cite> Ολομέλεια ΑΠ 10/1993</cite><cite> άρ.933 παρ.4 ΚΠολΔ</cite><cite> άρ.330 ΚΠολΔ</cite><cite> άρ.935 ΚΠολΔ</cite>.

Αν ασκηθεί ανακοπή κατά της εκτέλεσης, και προβληθεί αποσβεστικός ή παρακωλυτικός της απαίτησης ισχυρισμός, και ο ισχυρισμός απορριφθεί ως απαράδεκτος λόγω μη άμεσης απόδειξης κατ' άρ.933 παρ.4 ΚΠολΔ, και ασκηθεί νέα ανακοπή κατά της εκτέλεσης, ο ισχυρισμός μπορεί να προβληθεί προς κατ' ουσίαν έρευνα στη μεταγενέστερη δίκη που ανοίγεται με τη νέα ανακοπή, χωρίς να αποκρούεται από το δεδικασμένο κατ' άρ.933 παρ.4 ΚΠολΔ, κατ' άρ.330 ΚΠολΔ και κατ' άρ.935 ΚΠολΔ<cite> Ολομέλεια ΑΠ 49/2005</cite><cite> Ολομέλεια ΑΠ 10/1993</cite><cite> ΑΠ 2143/2007 σκέψ.I</cite><cite> άρ.933 παρ.4 ΚΠολΔ</cite><cite> άρ.330 ΚΠολΔ</cite><cite> άρ.935 ΚΠολΔ</cite>.

Αν ασκηθεί ανακοπή κατά της εκτέλεσης, και προβληθεί αποσβεστικός ή παρακωλυτικός της απαίτησης ισχυρισμός, και ο ισχυρισμός απορριφθεί ως απαράδεκτος λόγω μη άμεσης απόδειξης κατ' άρ.933 παρ.4 ΚΠολΔ, το απορριπτικό δεδικασμένο εκτείνεται μόνο στο απαράδεκτο της προβολής του ισχυρισμού λόγω μη άμεσης απόδειξής του, και όχι στην ουσία του<cite> Ολομέλεια ΑΠ 49/2005</cite><cite> ΑΠ 2143/2007 σκέψ.I</cite><cite> άρ.933 παρ.4 ΚΠολΔ</cite><cite> άρ.20 παρ.1 Συντάγματος</cite><cite> άρ.6 παρ.1 ΕΣΔΑ</cite><cite> άρ.2 παρ.3 Διεθνούς Συμφώνου για τα Ατομικά και Πολιτικά Δικαιώματα</cite><cite> άρ.5 παρ.1 ΔΣΑΠΔ</cite><cite> άρ.5 παρ.2 ΔΣΑΠΔ</cite><cite> άρ.14 παρ.1 ΔΣΑΠΔ</cite>.

Η ρύθμιση του άρ.933 παρ.4 ΚΠολΔ είναι ειδική και υπερισχύει των διατάξεων της τακτικής ή ειδικής διαδικασίας με την οποία εκδικάζεται η ανακοπή<cite> Ολομέλεια ΑΠ 10/1993</cite><cite> άρ.933 παρ.4 ΚΠολΔ</cite>.

Ο περιορισμός στις δίκες περί την εκτέλεση περί υποχρέωσης άμεσης απόδειξης των αποσβεστικών και παρακωλυτικών της απαίτησης ισχυρισμών δεν αντίκειται στο άρ.20 παρ.1 του Συντάγματος, ούτε στο άρ.6 παρ.1 της ΕΣΔΑ<cite> Ολομέλεια ΑΠ 49/2005</cite><cite> ΑΠ 2143/2007 σκέψ.I</cite><cite> άρ.933 παρ.4 ΚΠολΔ</cite>.

Η ΕΣΔΑ, που κυρώθηκε με τον ν.2329/1953 και επανεπικυρώθηκε με το νδ.53/1974, απέκτησε την αυξημένη ισχύ που ορίζει το άρ.28 παρ.1 του Συντάγματος<cite> Ολομέλεια ΑΠ 49/2005</cite><cite> ΑΠ 2143/2007 σκέψ.I</cite>.

Οι διατάξεις του Διεθνούς Συμφώνου για τα Ατομικά και Πολιτικά Δικαιώματα, που κυρώθηκε με τον ν.2462/1997, κατοχυρώνουν, ταυτόσημα με τις διατάξεις της ΕΣΔΑ, δικαιώματα για πρόσβαση στα δικαστήρια και δίκαιη δίκη<cite> Ολομέλεια ΑΠ 49/2005</cite><cite> ΑΠ 2143/2007 σκέψ.I</cite>.

Η 49/2005 απόφαση της τακτικής Ολομέλειας του Αρείου Πάγου είναι σαφής όσον αφορά τα νομικά ζητήματα που επιλύει, και δεν συντρέχει νόμιμη περίπτωση ερμηνείας της<cite> Ολομέλεια ΑΠ 12/2009</cite>.

<h2>Ένσταση καταχρηστικής άσκησης δικαιώματος επί αγωγής δικηγορικής αμοιβής</h2>
Η αγωγή δικηγορικής αμοιβής είναι καταχρηστική, αν ο δικηγόρος είχε αναγνωρίσει ότι εξοφλείται με την καταβολή που του έγινε, ακόμη και αν η καταβολή αυτή υπολείπεται των κατώτερων ορίων δικηγορικής αμοιβής<cite> ΑΠ 1403/2006</cite>.

Η αγωγή δικηγορικής αμοιβής είναι καταχρηστική, αν ο δικηγόρος πληρωθεί για την εργασία του με αμοιβή μικρότερη της κατώτερης νόμιμης, και παραδεχθεί ότι δεν έχει άλλες αξιώσεις από τον εντολέα του, και αδρανήσει για την αξίωση της περαιτέρω αμοιβής του επί τετραετία<cite> ΑΠ 1020/2008</cite>

Κρίθηκε ότι η ένσταση καταχρηστικής άσκησης δικαιώματος ήταν βάσιμη, καθώς η άσκηση της ένδικης αξίωσης προσέκρουε στις περί δικαίου και ηθικής αντιλήψεις του μέσου κοινωνικού ανθρώπου, και υπερέβαινε, κατ' αντικειμενική κρίση, προφανώς τα οριζόμενα απο το άρ.281 ΑΚ όρια<cite> Ολομέλεια ΑΠ 33/2005</cite>, όταν στη δίκη είχε αποδειχθεί ότι ο εναγόμενος για δικηγορική αμοιβή περίπου μισού δισεκατομυρίου δραχμών επικαλέστηκε ότι <ul>
<li>1) υπήρχε μακρόχρονη συνεργασία (16 ετών) του ενάγοντος δικηγόρου και του εναγομένου, με ειδική συμφωνία για την ανάθεση υποθέσεων από τον εναγόμενο στον ενάγοντα με αμοιβή μικρότερη από τα οριζόμενα ως κατώτερα όρια αμοιβής στον Κώδικα Δικηγόρων, πράγμα το οποίο δημιούργησε στον εναγόμενο την εύλογη πεποίθηση ότι ο ενάγων ποτέ δεν θα αξίωνε αμοιβή πέραν της συμφωνημένης, και </li>
<li>2) ο ενάγων είχε δηλώσει τη βούλησή του εγγράφως προς τον εναγόμενο ότι περιορίζει την αμοιβή του για τον χειρισμό των υποθέσεων που αναφέρονταν στην αγωγή σε ποσό μικρότερο των ελάχιστων ορίων, οι δε δικηγόροι που θα χειρίζονταν μαζί με τον ενάγοντα τις υποθέσεις θα αμείβονταν με τον ίδιο τρόπο, και </li>
<li>3) θα υπήρχαν δυσμενείς οικονομικές συνέπειες για τον εναγόμενο από την ικανοποίηση της απαίτησης του ενάγοντα εξαιτίας του μεγάλου ύψους της απαίτησης, ενώ ο εναγόμενος είχε τη δυνατότητα, αν δεν πίστευε στα συμφωνηθέντα, είτε να αναθέσει την υπόθεση σε άλλο δικηγόρο, με τους όρους που είχε προτείνει στον ενάγοντα, είτε να αναθέσει την υπόθεση σε μερικούς μόνο ή σε έναν από τους τέσσερις δικηγόρους στους οποίους είχε αναθέσει τις επίδικες υποθέσεις<cite> Ολομέλεια ΑΠ 33/2005</cite>.</li></ul>

Η αγωγή δικηγορικής αμοιβής δεν είναι καταχρηστική, από μόνο το γεγονός ότι ο δικηγόρος συνέταξε λίστα με αμοιβές που του οφείλονται, και δεν επιφυλάχθηκε περί άλλων αμοιβών του, καθώς τα γεγονότα αυτά δεν δημιουργούν στον μέσο συναλλασσόμενο την πεποίθηση ότι ο δικηγόρος δεν θελει άλλη αμοιβή<cite> 3827/2008 Εφ.Αθηνών</cite>.

Η αγωγή δικηγορικής αμοιβής δεν είναι καταχρηστική, από μόνο το γεγονός ότι ο δικηγόρος γνώριζε περί πίνακα αμοιβών που διατηρούσε ο εντολέας του και δεν εναντιώθηκε ρητά σε αμοιβές μικρότερες των νομίμων<cite> ΑΠ 1038/2005</cite>.

Η αγωγή δικηγορικής αμοιβής δεν είναι καταχρηστική, από μόνο το γεγονός ότι ο δικηγόρος δεν ενημέρωσε τον εντολέα του ότι θα διεκδικήσει αργότερα τις νόμιμες αμοιβές, έτσι ώστε ο εντολέας να έχει τη δυνατότητα να στραφεί σε δικηγόρο που θα λάβει μικρότερες των νομίμων αμοιβές<cite> ΑΠ 1038/2005</cite>.

Η αγωγή δικηγορικής αμοιβής δεν είναι καταχρηστική, από μόνο το γεγονός ότι ο δικηγόρος αδράνησε επί μακρά χρονική περίοδο (7,5 χρόνια) να ζητήσει την αμοιβή του<cite> ΑΠ 337/2008</cite><cite> 712/2008 Εφ.Πατρών</cite>.

Η αγωγή δικηγορικής αμοιβής δεν είναι καταχρηστική, όταν ο δικηγόρος αιτείται το ελάχιστο όριο της αμοιβής του, ακόμη και αν η οικονομική κατάσταση του οφειλέτη της αμοιβής κινδυνεύει να διαταραχθεί ή να επιδεινωθεί από την άσκηση όμοιων αξιώσεων από άλλους δικαιούχους<cite> ΑΠ 34/2005</cite><cite> 158/2009 Εφ.Δωδεκανήσου</cite>.

Η αγωγή δικηγορικής αμοιβής δεν είναι καταχρηστική, από μόνο το γεγονός ότι ο δικηγόρος είχε συμφωνία με τον πελάτη περί χρονοχρέωσης σε άλλες υποθέσεις του πελάτη<cite> ΑΠ 869/2003</cite>.
</main>

  <footer role="contentinfo"><small>© Greek Law</small></footer>
</body>
</html>
