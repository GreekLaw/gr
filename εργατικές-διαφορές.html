<h1>Εργατικές διαφορές</h1>
Στην ειδική διαδικασία υποθέσεων από παροχή εργασίας είναι απαραίτητη η προφορική ανάπτυξη των ισχυρισμών (ενστάσεων, αντενστάσεων κλπ).
Αν οι ισχυρισμοί προβληθούν μόνο με τις προτάσεις, είναι απαράδεκτοι<cite> 89/2009 ΑΠ</cite>.

Η αγωγή προς καταβολή ή συμπλήρωση της αποζημίωσης του άρθρου 8 παρ. 2 του Ν. 3198/1955 έχει προθεσμία 6 μήνες πριν την ημέρα, κατά την οποία ο εργαζόμενος, έχοντας συμπληρώσει τις προϋποθέσεις για τη χορήγηση πλήρους σύνταξης γήρατος, αποχώρησε από την εργασία του, εκδηλώνοντας έτσι τη βούλησή του να λύσει την εργασιακή σύμβαση. Αφετηρία για την έναρξη της προθεσμίας αυτής δεν είναι η ημέρα, κατά την οποία, ο μισθωτός υπέβαλε αίτηση στον Ασφαλιστικό του Οργανισμό για συνταξιοδότηση.

<h2>Δεδουλευμένες αποδοχές και μισθοί υπερημερίας</h2>
Αντικείμενο της αγωγής μισθών είναι οι ακαθάριστες (μικτές) αποδοχές<cite> 1271/2005 ΑΠ</cite>.

Ο εργοδότης παρακρατεί από τον μισθό του εργαζομένου κάποια ποσά (φόρο μισθωτών υπηρεσιών, χαρτόσημο εξόφλησης μισθού, εισφορές προς ΙΚΑ, ασφαλιστικούς οργανισμούς κύριας ή επικουρικής ασφάλισης, ΟΑΕΔ, Εργατική Εστία κλπ)<cite> 1103/1998 ΑΠ</cite>.
Το Δικαστήριο δεν αφαιρεί τα ποσά αυτά από τους δεδουλευμένους μισθούς ή τους μισθούς υπερημερίας που επιδικάζει στον εργαζόμενο<cite> 1271/2005 ΑΠ</cite><cite> 1103/1998 ΑΠ</cite><cite> 41/2012 ΜΠρ Ροδ</cite><cite> 86/2005 Εφ Δωδ</cite>.
Κατά την εκτέλεση της απόφασης, ο εργοδότης παρακρατά τα ποσά αυτά και τα αποδίδει στους τρίτους δικαιούχους<cite> 1103/1998 ΑΠ</cite>.

Οι τακτικές αποδοχές, η αμοιβή υπερεργασίας, η προσαύξηση υπερωριών, αργίες και Κυριακές είναι τοκοφόρες από την επόμενη του τέλους του μήνα στον οποίο εκτελέστηκε η εργασία<cite> 41/2012 ΜΠρ Ροδ</cite><cite> 244/2003 Εφ ΑΘ</cite>.
Ο εργαζόμενος δεν δικαιούται τόκους επί των κρατήσεων<cite> 271/2006 Εφ Δωδ</cite>, εκτός αν ο εργοδότης δεν παρακρατούσε τα ποσά<cite> 271/2006 Εφ Δωδ</cite><cite> 406/1994 ΑΠ</cite>.

<h2>Αποζημίωση απόλυσης<h2>
Η αποζημίωση απόλυσης είναι τοκοφόρα αμέσως για το ποσό αποδοχών 6 μηνών, και από την λήξη κάθε επομένου 3μήνου για τα επιμέρους υπολειπόμενα ποσά<cite> 20/2013 Εφ Λαρ</cite>.
Η φορολογία αναδρομικής αποζημίωσης ήταν παλαιότερα 20%<cite> 271/2006 Εφ Δωδ</cite>. Η διάταξη αυτή καταργήθηκε με τον ν3867/2010.

<h2>Επιδόματα Χριστουγέννων και Πάσχα</h2>
Τιμή βάσης για δώρο Πάσχα και Χριστουγέννων είναι οι τακτικές ακαθάριστες αποδοχές<cite> 41/2012 ΜΠρ Ροδ</cite>.

Τα επιδόματα Χριστουγέννων οφείλονται με τον νόμιμο τόκο από την επομένη της 31ης Δεκεμβρίου κάθε αντίστοιχου έτους<cite> 39/2002 Ολομ ΑΠ</cite><cite> 41/2012 ΜΠρ Ροδ</cite><cite> ΚΥΑ 19040/1981 αρ10 παρ1 εδ.β κατ' εξουσιοδότηση ν. 1082/1980</cite>.
Τα επιδόματα Πάσχα οφείλονται με τον νόμιμο τόκο από την επομένη της 30ης Απριλίου κάθε αντίστοιχου έτους<cite> 39/2002 Ολομ ΑΠ</cite><cite> 41/2012 ΜΠρ Ροδ</cite><cite> ΚΥΑ 19040/1981 αρ10 παρ1 εδ.β κατ' εξουσιοδότηση ν. 1082/1980</cite>.

<h2>Αποδοχές αδείας, επιδόματα αδείας, προσαύξηση αδείας</h2>
Οι αποδοχές, τα επιδόματα και η προσαύξηση αδείας οφείλονται με τον νόμιμο τόκο από την 1 Ιανουαρίου του επόμενου έτους<cite> 41/2012 ΜΠρ Ροδ</cite>.

