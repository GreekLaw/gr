<!doctype html>
<html lang="el">
<head>
  <meta charset="utf-8">
  <title>Ομολογία</title>
  <meta name="description"      content="Κερδίστε τη δίκη με την ομολογία και τη νομολογία">
  <meta name="robots"           content="archive, follow, index, snippet">
  <meta name="viewport"         content="initial-scale = 1">
  <meta name="format-detection" content="telephone = no">
  <link rel="stylesheet"        href="./stylesheets/greeklaw.css">
  <script async                 src="./javascripts/nav.js"></script>
</head>
<body>
  <header><a href="./">Greek Law</a></header>
  <nav role="navigation"></nav>
  
<main role="main">
Η <h1>ομολογία</h1> είναι αποδεικτικό μέσο<cite> άρ.339 ΚΠολΔ</cite>.

Απόδειξη δεν αποτελεί κάθε ομολογία, αλλά μόνο η γενόμενη με σκοπό αποδοχής του αμφισβητούμενου και επιβλαβούς για τον ομολογούντα γεγονότος<cite> ΑΠ 115/2007 σκέψ.III</cite>.

Η ομολογία πρέπει να είναι σαφής και συγκεκριμένη<cite> ΑΠ 115/2007 σκέψ.III</cite>.

<h2>Δικαστική ομολογία</h2>
Δικαστική ομολογία είναι μόνο η ομολογία που γίνεται προφορικώς ή εγγράφως (ρητή ομολογία) ή συνάγεται από το σύνολο των ισχυρισμών του διαδίκου που ομολογεί (έμμεση ή σιωπηρή ομολογία) ενώπιον του Δικαστηρίου που δικάζει την υπόθεση<cite> ΑΠ 1434/2007</cite><cite> άρ.352 ΚΠολΔ</cite><cite> άρ.261 ΚΠολΔ</cite>.

Κάθε άλλη ομολογία θεωρείται εξώδικη<cite> ΑΠ 1434/2007</cite>.

Δικαστική ομολογία είναι μόνο η ομολογία που γίνεται από τον αντίδικο εκείνου που φέρει το βάρος της επίκλησης και απόδειξης του αμφισβητούμενου και επιβλαβούς για τον ομολογούντα γεγονότος προς το δικαστήριο που δικάζει την υπόθεση με σκοπό αποδοχής του και είναι σαφής και ορισμένη<cite> ΑΠ 1237/2013</cite>.

Δικαστική ομολογία υπάρχει όταν το γεγονός, το οποίο είναι επιζήμιο για τον διάδικο και το οποίο αυτός αναγνωρίζει ενώπιον του δικαστηρίου ή του εισηγητή δικαστή, αναφέρεται αμέσως στο αντικείμενο της δίκης, όχι δε και όταν το γεγονός αυτό αποτελεί τη βάση δικαστικού τεκμηρίου για το αποδεικτέο περιστατικό<cite> ΑΠ 115/2007 σκέψ.III</cite>.

Η δικαστική ομολογία παρέχει πλήρη απόδειξη εναντίον εκείνου που ομολόγησε<cite> ΑΠ 11/2004</cite><cite> άρ.352 παρ.1 ΚΠολΔ</cite>.

Δικαστική ομολογία του αντιδίκου υπάρχει αν αυτή περιέχει ουσιώδες πραγματικό γεγονός επιζήμιο γι' αυτόν<cite> 712/2008 Εφ.Πατρών</cite>.

Δικαστική ομολογία αποτελεί και η αναφορά γεγονότων στην αγωγή, όταν ο εναγόμενος προβάλλει ένσταση η οποία στηρίζεται στα γεγονότα αυτά<cite> ΑΠ 192/2008</cite>.

<h3>Έμμεση ή σιωπηρή ομολογία</h3>
Το δικαστήριο έχει τη δυνατότητα να συνάγει ομολογία του διαδίκου περί συγκεκριμένου ισχυρισμού του αντιδίκου του, παρά τη γενική άρνηση του διαδίκου περί των γεγονότων<cite> ΑΠ 369/2008</cite> που στηρίζουν την αγωγή ή την ένσταση του αντιδίκου του<cite> ΑΠ 1203/2009</cite>.

Το δικαστήριο συνάγει την έμμεση αυτή ομολογία αν ο διάδικος αρνείται γενικά την αγωγή ή την ένσταση<cite> ΑΠ 1203/2009</cite>, και δεν αρνείται ειδικώς τον συγκεκριμένο ισχυρισμό του αντιδίκου του<cite> ΑΠ 369/2008</cite>, και το δικαστήριο κρίνει από το συνδυασμό τυχόν γενικής άρνησης και το σύνολο των ισχυρισμών των διαδίκων ότι συνάγεται ομολογία<cite> ΑΠ 369/2008</cite>.

<h2>Εξώδικη ομολογία</h2>
Εξώδικη ομολογία είναι η ομολογία η οποία γίνεται ενώπιον άλλου δικαστηρίου, εκτός του δικάζοντος την υπόθεση, ή η οποία περιέχεται σε οποιοδήποτε άλλο έγγραφο το οποίο εκδίδεται από τον διάδικο<cite> ΑΠ 768/2000</cite>.

Εξώδικη είναι και η ομολογία που έγινε ενώπιον δικαστηρίου, αλλά όχι στη συγκεκριμένη δίκη στην οποία γίνεται επίκλησή της ως αποδεικτικό μέσο<cite> ΑΠ 11/2004</cite>.

Αν η εξώδικη ομολογία περιέχεται σε έγγραφο του διαδίκου, η επίκλησή της γίνεται με προσκόμιση και επίκληση του εγγράφου<cite> ΑΠ 768/2000</cite>.

Η εξώδικη ομολογία εκτιμάται ελεύθερα από το δικαστήριο<cite> ΑΠ 768/2000</cite><cite> ΑΠ 11/2004</cite><cite> άρ.352 παρ.2 ΚΠολΔ</cite>.

<h2>Άλλα αποδεικτικά μέσα</h2>
Άλλα αποδεικτικά μέσα είναι τα <a href="./έγγραφα.html">έγγραφα</a>, οι ένορκες βεβαιώσεις, οι <a href="./μάρτυρες.html">μάρτυρες</a>, η <a href="./μάρτυρες.html#εξέταση-των-διαδίκων">εξέταση των διαδίκων</a>, τα δικαστικά τεκμήρια, η πραγματογνωμοσύνη και η αυτοψία<cite> άρ.339 ΚΠολΔ</cite>.
</main>

  <footer role="contentinfo"><small>© Greek Law</small></footer>
</body>
</html>
