<!doctype html>
<html lang="el">
<head>
  <meta charset="utf-8">
  <title>Ψευδής καταμήνυση</title>
  <meta name="description"      content="Κερδίστε τη δίκη για την ψευδή καταμήνυση, με ασπίδα τη νομολογία">
  <meta name="robots"           content="archive, follow, index, snippet">
  <meta name="viewport"         content="initial-scale = 1">
  <meta name="format-detection" content="telephone = no">
  <link rel="stylesheet"        href="./stylesheets/greeklaw.css">
  <script async                 src="./javascripts/nav.js"></script>
</head>
<body>
  <header><a href="./">Greek Law</a></header>
  <nav role="navigation"></nav>
<main role="main">
<h1>Ψευδής καταμήνυση</h1>
Αν κάποιος καταμηνύσει εν γνώσει του ψευδώς άλλον ή αναφέρει γι' αυτόν ενώπιον της αρχής ότι τέλεσε αξιόποινη πράξη ή πειθαρχική παράβαση με σκοπό να προκαλέσει την καταδίωξή του γι' αυτήν, ο υπαίτιος τιμωρείται με φυλάκιση τουλάχιστον ενός έτους<cite> άρ.229 παρ.1 ΠΚ</cite>.

Αν κάποιος εν γνώσει του και ψευδώς καθιστά άλλον ύποπτο στην αρχή για αξιόποινη πράξη ή πειθαρχική παράβαση με σκοπό να προκαλέσει την καταδίωξή του γι' αυτήν, υποβάλλοντας, αλλοιώνοντας ή αποκρύπτοντας κάποιο αποδεικτικό μέσο, ο υπαίτιος τιμωρείται με φυλάκιση τουλάχιστον ενός έτους<cite> άρ.229 παρ.2 ΠΚ</cite>.

Το δικαστήριο δύναται να επιτρέψει στον παθόντα, μετά από αίτησή του, να δημοσιεύσει την απόφαση με έξοδα του καταδικασθέντα<cite> άρ.229 παρ.3 ΠΚ</cite>.

Η ψευδής καταμήνυση αποτελεί πλημμέλημα<cite> άρ.229 παρ.1 ΠΚ</cite><cite> άρ.229 παρ.2 ΠΚ</cite><cite> άρ.18 εδ.2 ΠΚ</cite>.

Η ψευδής καταμήνυση διώκεται αυτεπαγγέλτως<cite> άρ.229 ΠΚ</cite><cite> άρ.36 ΚΠοινΔ</cite>.

Θα <a class="ad" href="https://epidiko.gr?ΠΚ-ψευδής-καταμήνυση" target="_blank">συμβουλευτείτε τον ΠΚ</a>;

<h2>Αντικειμενική και υποκειμενική υπόσταση</h2>
Η αντικειμενική υπόσταση της, κατ' άρ.229 παρ.1 ΠΚ, ψευδούς καταμήνυσης στοιχειοθετείται όταν:<ul>
<li>ο ύποπτος καταμηνύει άλλον, ή αναφέρει γι' αυτόν ενώπιον της αρχής ότι τέλεσε αξιόποινη πράξη ή πειθαρχική παράβαση, και</li>
<li>ο ύποπτος αποδίδει σε ένα ή περισσότερα άτομα πράξη<cite> 512/2013 ΑΠ Ποιν.Τμ.</cite>, και</li>
<li>η πράξη, την οποία ο ύποπτος ψευδούς καταμήνυσης αποδίδει σε άλλον, είναι αξιόποινη ή πειθαρχικώς κολάσιμη<cite> 512/2013 ΑΠ Ποιν.Τμ.</cite>, και</li>
<li>η πράξη, την οποία ο ύποπτος ψευδούς καταμήνυσης αποδίδει σε άλλον, είναι ψευδής<cite> 512/2013 ΑΠ Ποιν.Τμ.</cite>.</li></ul>

Η υποκειμενική υπόσταση της, κατ' άρ.229 παρ.1 ΠΚ, ψευδούς καταμήνυσης στοιχειοθετείται όταν:<ul>
<li>ο ύποπτος ψευδούς καταμήνυσης γνωρίζει ότι η πράξη που αποδίδεται στον καταγγελλόμενο είναι ψευδής<cite> 114/2010 ΑΠ Ποιν.Τμ.</cite><cite> 413/2010 ΑΠ Ποιν.Τμ.</cite><cite> 512/2013 ΑΠ Ποιν.Τμ.</cite>, και</li>
<li>ο ύποπτος ψευδούς καταμήνυσης προέβη στην καταμήνυση με σκοπό να ασκηθεί ποινική ή πειθαρχική δίωξη εναντίον εκείνου, κατά του οποίου στρέφεται η καταγγελία<cite> 114/2010 ΑΠ Ποιν.Τμ.</cite><cite> 512/2013 ΑΠ Ποιν.Τμ.</cite>.</li></ul>

Το έγκλημα είναι τετελεσμένο από τη στιγμή που η μήνυση θα περιέλθει στην αρχή ή γίνει η ανακοίνωση σε αυτή, ανεξάρτητα από το αν ασκήθηκε ή όχι στη συνέχεια ποινική δίωξη κατά του μηνυομένου<cite> 43/2010 Ποιν.Τμ.</cite>.

Αν έχει κατατεθεί η μήνυση, και πληρούται η αντικειμενική υπόσταση του εγκλήματος της ψευδούς καταμήνυσης, τότε κατηγορία για ψευδή καταμήνυση δεν ευσταθεί μόνο αν από κάποιο νόμιμο λόγο προκύπτει το ακαταδίωκτο της καταγγελλόμενης πράξης, ώστε να μην παρίσταται ανάγκη να διαπιστωθεί με οποιαδήποτε ανακριτική πράξη, ούτε και με την κατ' άρ.43 παρ.2 ΚΠοινΔ προκαταρκτική εξέταση<cite> 43/2010 Ποιν.Τμ.</cite>.

Αν παρίσταται ανάγκη να διενεργηθεί προκαταρκτική εξέταση, όπως όταν δεν προκύπτει από την ίδια την έγκληση ότι η έγκληση δεν στηρίζεται στον νόμο, το έγκλημα της ψευδούς καταμήνυσης είναι τετελεσμένο από την υποβολή της έγκλησης<cite> 43/2010 Ποιν.Τμ.</cite>.

<h2>Συρροή ή κατ' εξακολούθηση έγκλημα</h2>
"Έγκλημα κατ' εξακολούθηση" είναι το έγκλημα που τελείται από το ίδιο πρόσωπο και απαρτίζεται από περισσότερες ομοειδείς πράξεις που απέχουν χρονικά μεταξύ τους και κάθε μια από αυτές προσβάλλει το ίδιο έννομο αγαθό και περιέχουν πλήρη τα στοιχεία ενός και του αυτού εγκλήματος, συνδέονται δε μεταξύ τους με την ίδια απόφαση για την εκτέλεσή τους<cite> 506/2015 ΑΠ Ποιν.Τμ.</cite>.

Το αν περισσότερες πράξεις του ίδιου ατόμου θεωρούνται ως ένα κατ' εξακολούθηση έγκλημα ή αν πρόκειται για πραγματική συρροή καταλείπεται στην κρίση του δικαστηρίου της ουσίας<cite> 308/2016 ΑΠ Ποιν.Τμ.</cite>.

<h2>Περιεχόμενο απόφασης για ψευδή καταμήνυση</h2>
Για την πληρότητα της αιτιολογίας της καταδικαστικής ποινικής απόφασης, πρέπει να αναφέρονται τα πραγματικά περιστατικά που θεμελιώνουν <ul>
<li>την υποβολή της μήνυσης ή της αναφοράς ενώπιον της αρχής, </li>
<li>την καταγγελόμενη ποινική πράξη, </li>
<li>την γνώση της αναλήθειας των καταγγελόμενων περιστατικών από τον δράστη, και </li>
<li>τον σκοπό αυτού να προκληθεί καταδίωξη του ψευδώς καταγγελλόμενου προσώπου<cite> 413/2010 ΑΠ Ποιν.Τμ. σκέψ.I</cite>.</li></ul>

</main>
  <footer role="contentinfo"><small>© Greek Law</small></footer>
</body>
</html>
