<html lang="el">
<head>
  <meta charset="utf-8">
  <title>Αντιπροσώπευση - πληρεξουσιότητα</title>
  <meta name="description"      content="Κερδίστε την δίκη περί αντιπροσώπευσης - πληρεξουσιότητας, με ασπίδα τη νομολογία ">
  <meta name="robots"           content="archive, follow, index, snippet">
  <meta name="viewport"         content="initial-scale = 1">
  <meta name="format-detection" content="telephone = no">
  <link rel ="stylesheet"       href   ="./stylesheets/greeklaw.css">
  <script                 async src    ="./javascripts/nav.js"></script>
</head>
<body>
  <header><a href="./index.html">Greek Law</a></header>
  <nav role="navigation"></nav>
<main role="main">
<h1>Πληρεξουσιότητα</h1> είναι η δικαιοπραξία με την οποία παρέχεται εξουσία αντιπροσώπευσης.

<h2>Σύσταση</h2>
Η πληρεξουσιότητα δίνεται με δήλωση προς τον εξουσιοδοτούμενο ή προς τρίτο, με τον οποίο επιχειρείται η δικαιοπραξία. Αν δεν συνάγεται κάτι άλλο, η πληρεξουσιότητα υποβάλλεται στον τύπο της σκοπούμενης δικαιοπραξίας.
<hr>Ο αντιπρόσωπος κρίνει για το αν υπάρχει ελάττωμα βούλησης, γνώση ή υπαίτια άγνοια περιστατικών και την επίδρασή τους στην δικαιοπραξία. Ο αντιπρόσωπευόμενος δεν μπορεί να επικαλεστεί άγνοια του αντιπροσώπου του για περιστατικά που γνώριζε ο ίδιος, αν ο αντιπρόσωπος ενήργησε σύμφωνα με τις οδηγίες του<cite> 216 ΑΚ</cite><cite> 217 ΑΚ</cite><cite> 214 ΑΚ</cite><cite> 215 ΑΚ</cite>.

<h2>Ανάκληση</h2>
Η πληρεξουσιότητα λύεται με ανάκληση που γίνεται με δήλωση προς τον πληρεξούσιο ή τον τρίτο. Όταν η πληρεξουσιότητα συμφέρει αποκλειστικά τον αντιπροσωπευόμενο, η παραίτηση από το δικαίωμα ανάκλησης είναι άκυρη. Η συμβολαιογραφική πληρεξουσιότητα ανακαλείται μόνο με συμβολαιογραφικό έγγραφο, και η πληρεξουσιότητα με δήλωση προς τρίτο ανακαλείται με δήλωση μόνο προς αυτόν<cite> 218 ΑΚ</cite><cite> 219 ΑΚ</cite><cite> 220 ΑΚ</cite><cite> 221 ΑΚ</cite>.

<h2>Παύση</h2>
Αν δεν συνάγεται το αντίθετο, η πληρεξουσιότητα παύει
<ol><li>από τη στιγμή που περατώθηκε η έννομη σχέση στην οποία στηρίζεται (π.χ. εντολή, εταιρία, εργασία)</li><li>με το θάνατο αυτού που έδωσε ή έλαβε την πληρεξουσιότητα</li><li>με την δικαιοπρακτική ανικανότητα αυτού που έδωσε ή έλαβε την πληρεξουσιότητα</li></ol>
<hr>Όταν η πληρεξουσιότητα παύσει, ο πληρεξούσιος και κάθε άλλος κάτοχος είναι υποχρεωμένος να αποδώσει το πληρεξούσιο έγγραφο ή να το καταθέσει σε δημόσια αρχή, χωρίς δικαίωμα επίσχεσης.
<hr>Αυτός που έδωσε έγγραφη πληρεξουσιότητα έχει δικαίωμα να ζητήσει από το δικαστήριο να βεβαιώσει την παύση της πληρεξουσιότητας και να κηρύξει ανίσχυρο το πληρεξούσιο έγγραφο. Η απόφαση του δικαστηρίου ορίζει τον τρόπο με τον οποίο θα δημοσιευτεί στον τύπο περίληψη της απόφασης. Το πληρεξούσιο χάνει την ισχύ του ένα μήνα μετά τη δημοσίευση αυτή.
<cite> αρ.222 ΑΚ</cite><cite> αρ.223 ΑΚ</cite><cite> αρ.227 ΑΚ</cite><cite> αρ.228 ΑΚ</cite>

<h2>Εγκυρότητα δικαιοπραξίας χωρίς πληρεξουσιότητα</h2>
Σύμβαση χωρίς πληρεξουσιότητα καθίσταται έγκυρη με την έγκριση του αντιπροσωπευομένου.
<hr>Μονομερής δικαιοπραξία χωρίς πληρεξουσιότητα καθίσταται έγκυρη με την έγκριση του αντιπροσωπευομένου, εφόσον το άλλο μέρος δεν την απέκρουσε λόγω της έλλειψης πληρεξουσιότητας.
<hr>Μονομερής δικαιοπραξία είναι άκυρη αν επιχειρήθηκε χωρίς επίδειξη του πληρεξουσίου και ο άλλος την αποκρούσει χωρίς υπαίτια καθυστέρηση<cite> αρ.226 ΑΚ</cite><cite> αρ.229 εδ.1 ΑΚ</cite><cite> αρ.233 εδ.1 ΑΚ</cite>.

<h2>Δικαιώματα αντισυμβαλλομένου και άλλου μέρους μονομερούς δικαιοπραξίας επί έλλειψης πληρεξουσιότητας</h2>
Το άλλο μέρος της δικαιοπραξίας δικαιούται να απαιτήσει από τον αντιπρόσωπο την εκτέλεση της σύμβασης ή την απόδοση αποζημίωσης, όταν 
<ol><li>Ο αντιπρόσωπος δεν αποδεικνύει την εξουσία αντιπροσώπευσης ή</li><li>Περάσει άπρακτη η έυλογη προθεσμία που δικαιούται να θέσει το άλλο μέρος της δικαιοπραξίας στον αντιπροσωπευόμενο προς έγκριση της δικαιοπραξίας</li></ol>
Επί σύμβασης και κατά την διάρκεια της προθεσμίας, ο αντισυμβαλλόμενος έχει δικαίωμα υπαναχώρησης αν κατά τη συνομολόγηση δεν γνώριζε την έλλειψη. Η υπαναχώρηση μπορεί να δηλωθεί και στον αντιπρόσωπο.
<hr>Επί άγνοιας του αντιπροσώπου για την έλλειψη, η αποζημίωση που οφείλει ανέρχεται μέχρι  το ύψος της διαφοράς έγκυρης και άκυρης σύμβασης.
<hr>Ο αντιπρόσωπος απαλλάσσεται από κάθε υποχρέωση αν το άλλο μέρος της δικαιοπραξίας  γνώριζε ή όφειλε να γνωρίζει ότι δεν υπήρχε εξουσία πληρεξουσιότητας.

<h2>Δικαιοπραξία μετά την παύση</h2>
Αν ο πληρεξούσιος αγνοούσε την παύση, η δικαιοπραξία είναι έγκυρη υπέρ και κατά του αντιπροσωπευομένου και των καθολικών διαδόχων του, εκτός αν ο τρίτος γνώριζε ή όφειλε να γνωρίζει την παύση της πληρεξουσιότητας.
<hr>Αν ο πληρεξούσιος γνώριζε την παύση, ισχύουν οι διατάξεις περί δικαιοπραξίας χωρίς πληρεξουσιότητα, αλλά αν ο αντιπροσωπευόμενος επικαλεστεί την παύση, μπορεί να υποχρεωθεί σε εύλογη αποζημίωση του τρίτου, αν κατά τις περιστάσεις ήταν εύκολο να γνωστοποιήσει την παύση στον τρίτο.

<h2>Πληρεξουσιότητα δικηγόρων</h2>
Οι δικηγόροι μπορούν να καταθέτουν και να παραλαμβάνουν έγγραφα από διοικητικές αρχές ως πληρεξούσιοι των πελατών τους, χωρίς επίδειξη πληρεξουσίου εγγράφου<cite> ΔΙΣΚΠΟ/Φ. 18/οικ. 11853/6.5.2009</cite>.

<h2>Υποκατάσταση εταιρικού οργάνου αντί πληρεξουσιότητας ή εντολής</h2>
Ο υπάλληλος ανώνυμης εταιρείας λειτουργεί, κατά την σύναψη σύμβασης, ως άμεσος αντιπρόσωπος της εταιρείας, και όχι απλά σαν πληρεξούσιος ή εντολοδόχος, μόνο αν 
<ol><li>η εξωτερίκευση της πράξης του προς το κοινό, παρέχει την εντύπωση ότι του έχει ανατεθεί κύκλος ενεργειών στον οποίο περιλαμβάνεται και η συγκεκριμένη δικαιοπραξία, βάσει των κριτηρίων που διαμορφώνονται στις συναλλαγές του είδους της επιχειρηματικής δραστηριότητας της ανώνυμης εταιρείας<cite> 1191/2009 ΑΠ</cite><cite> 1187/2000 ΑΠ</cite>.</li>
<li>η εξωτερίκευση των πράξεων προς το κοινό πρέπει να γίνεται κατ' εντολή, εν γνώσει ή με την ανοχή του Διοικητικού Συμβουλίου ή των υποκαταστατών του οργάνων<cite> 1191/2009 ΑΠ</cite><cite> 1187/2000 ΑΠ</cite></li></ol>.
</main>

  <footer role="contentinfo"><small>© Greek Law</small></footer>
</body>
</html>
